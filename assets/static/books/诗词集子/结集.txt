绝

寻红叶不遇 两则

秋山非旧识，黄绿尚参差。宿稿堆千字，君迟我不题。

山高挽四时，薄雪入云梯。不觉流光转，秋风换锦衣。

闲寄一组

莺燕过邻家，烟云向暖斜。寒光浮小院，欺冷半杯茶。

未料重逢日，楼空酒尚温。何时横陌路，不辨眼前人。

潦倒赴红尘，前途各自珍。鱼闲音信绝，独看雁归群。

别后迁杨柳，阳关不忍闻。寄言花下蝶，轻易莫离分。

世薄味杂陈，酿成寂莫身。秋窗风雨过，岁月长苔痕。

自省

秋嗟何自生？心黯损枫明。莫待愁枝析，明春不复青。

围城

风声听又紧，积雪碍门开。城外寒山重，推窗欲扑来。

游十渡 选二

竹陌知闲步，松风过古亭。山深林鸟寂，径远暮云横。

禅寺凭缘遇，武陵绝处生。琴合山水处，风送广陵声。

感季节交替忽然过敏

何时违斩春花使，一任秋风主暖凉。知我无悲能刻骨，转将寒刃对皮囊。

偶记

已历浮沉罢远征，空山萧月对平生。君眸却有秋风力，时动珠帘乱雨声。

山中岁月自阴晴，不问风声或雨声。为共疏星听夜语，灯花一意到天明。

独自沉吟人寂后，一般言笑玉堂前。最难辨是晨昏月，小别而今似百年。

《梦幻漓江》演出

乍来风雨未经雷，消过红幡飞玉带。无限山光动深眸，七分犹落眸之外。

别

相思已自来时铸，万念还从此日删。从此生涯灯影细，千山风月不相关。

毕业一组

当时

来路青红感未开，隔窗执手任鞭催。平生何似无情客？纵有深眸不忍回。

此际

一天银汉半盈窗，为护清寒泪几行。借得添灯心又热，再携浊酒话温凉。

明朝

惯经风雨不须哀，弹指飞花下玉台。无赖黄昏杯酒后，夕阳忽送故人回。

见沙尘天忆西行支教

月照胡笳枕上鸣，梦犹未到乱山横。西风应有垂怜意，遂遣黄沙漫碧城。

感山西疫苗事

西风皮相或春风，承意枯枝次第红。紫夜安平恩欲泻，鸣鞭无意作丧钟。

雪

温酒焚香待雪归，欲邀心底扫尘灰。奈他片片皆聋哑，舞到帘前自在飞。

烟花      

欲夺星河照九垓，散花仙子下天台。风流霎那谁为证，除却深宵劫后灰？

隔壁学校炒面大妈 二首

篷车不弃北漂身，分取炉光照路人。历遍红尘千百味，独思此味最温存。

额前堆壑笑弥深，感若他乡遇故人。软语寒暄应不改，来年游子复沾巾。

圣诞

凝眸难辨在何乡，放眼西风占尽狂。火树霓虹皆不识，还怜白雪上浓妆。

熬夜

风来竹影落西窗，虫语依稀说夜凉。笔落惊声佯不见，书生睡意比秋长。

四君子

梅

三两枝丫撑病骨，难充檐下栋梁才。清高为有书生笔，隐逸情怀解不开。

兰

月下妆成白玉杯，清神恍若故人来。疏花几点慵难写，一捧愁眉抹不开。

竹

试遍衣衫唯一色，深居幽径挽风哀。墙湮岁月成斑驳，君为何端看不开？

菊

疑是春风落锦钗，添诗佐酒任秋裁。能安郊野迎游子，簪上白头笑不开。

忆支教

绯红记忆泛青灰，珍重飘零片字微。夜夜禁听窗下语，强辞风雪误人归。

赠师父

卅载流年酒一巡，为酬情义滞红尘。无山亦有巍峨句，不羡兰亭坐上人。

K歌

别后西风拾旧音，丝丝都向耳边斟。兴浓忽起阑珊意，一样清歌两样心。

读孟依依《狐媚》 一组

三百年来寂寞身，春风不肯上孤坟。当时若解相思苦，不入红尘不误君。

知心风雨太天真，枉磨碑文掩泪痕。不见春秋添一笔，情随藤蔓长三分。

深山千载坐浮云，难抵人间半日温。欲舍余欢拼一瞬，奈君逝矣我长存。

 

律

围城 步花下人姐

春信雪封藏，花声梦底凉。风肥千树瘦，巷短影P长。

路覆苍茫雾，星披惨淡妆。飘蓬形尚在，魂魄失何方。 

少年

恍惚少年归，秋声不复催。斜阳窥小院，稚子窥青梅。

往事随风老，黄花辗作灰。萍舟逢病棹，苦海去无回。

秋

惯友西风抱月吟，多年难觉有霜侵。悲秋已病黄花骨，耽酒焉平客子心？

典尽峥嵘生似梦，横绝青眼望浮阴。幸安郊野鸿书渺，时忘长安起绿林。

无题

欺身老病加新病，灌耳风声接雨声。犹恐云开春已过，难知水暖绿初升。

浮槎还惧星河浅，梦枕常耽彼岸明。欲借东风舒一啸，登皋先沐半山晴。

忆暑假宁夏支教次韵秋兴八首

一

江北江南日绕林，孤车塞外破萧森。行前巾洒千升泪，劫后云收万丈阴。

整鬓迎人施笑面，并肩适夜卸归心。风沙掠处炊烟隐，数过江河绝晚砧。

二

落日云头向我斜，延绵霞色接京华。窗移灯火拼霓线，月上银原泛铁槎。

汽笛频鸣抽睡意，风声带怒乱胡笳。冥思来路三千里，除却阳葵不见花。

三

重云托日送朝晖，野轨浮金草色微。时见田头锄影逝，遥闻鸿雁会南飞。

志高但觉苍穹怯，力薄真忧愿景违。为有汗农多瘦骨，应祈甘露润衣肥。
四

暮舍盘山傍若棋，蜿蜒车马录人悲。江南焦夏鸣蝉夜，塞上深秋寂语时。

遍地西风扎寨早，都中春色映眉迟。任凭寒意冲云起，既上征途不容思。
五

一朝览尽毕生山，天堑呼云架此间。网照千帧难及半，明珠遍野射眸关。

秋光红济荞尖色，尘笔深描泪后颜。孩影窥门寻不见，暗猜分到几年班。

六

风衔草色落肩头，吩咐轻寒始信秋。远树欲遮山外路，书声稍减病中愁。

出隆骄似新飞雁，卧枕哀同浅水鸥。空有峥嵘酬旧梦，愧无余响动神州。

七

登皋渐忘汉唐功，堪悟浮沉一念中。踏月归来衣著雪，挑灯批罢指生风。

寒烟一带参青碧，冷照连丘说紫红。岁月山中疑静止，回眸却见白头翁。

八

一川秋色半逶迤，汽笛鸣哀下北陂。星坠胡鞭扬紫气，月沉羁鸟抱南枝。

争如边将拥关死，莫作参商各自移。此去归期君莫问，风前泪向睫中垂。

说红

奇书万象道浮沉，一世穷通百病身。难借绮霞遮敝牖，幸同黄叶作亲邻。

增删心字油灯瘦，谋计残羹白发匀。争欲续貂焉补恨？应留断臂使人论。

[注]芹溪先生故居，位于京郊西山黄叶村。

练笔

静水难求砚里赊，挥毫纸上看游蛇。枯枝饱饮松涛碧，淡墨微勾雁字斜。

石障巍峨差笔就，山光深浅借云遮。林泉未至钟声晚，收拾余晖入冷茶。

小李飞刀之结尾

欲拼鸿岭接阴阳，风雨加身次第凉。久立梅花肩上落，重提滋味忆中尝。

当年潇洒烟霞侣，从此孤沉大漠郎。天若怜卿终此世，来生早谒故人窗。

 

词

满江红・毕业

匣底黄帧，忆来是，追风筝者。梦一场、少年游戏，红尘车马。曾结青梅无处寄，寻常莫过传罗帕。看檐前痴雨伴深灯，长无话。　

春颜色，秋霜打。风意气，尘埃化。只回眸之瞬，已天涯也。堪愿花枝从未发，流光停在夕阳下。奈频来新雁故人声，言谁嫁。

满江红　

一夜游龙，百遍梦，万寒摧屋。忽记起，林泉饮剑，山中闲宿。萧寺海棠亲似旧，无情人却羁涯束。谓西风何事转温柔，浔阳曲。

浮名事，蕉下鹿。心初定，又残局。展红笺数丈，无关祸福。但寄故人回首处，愁云散尽烟波绿。再悄悄问取案边书，谁添烛？

水调歌头

一忆簟纹碧，灯火破孤城。抟云几度题壁，未抵雨屠名。曾羡袁安抱雪，今典蓬身置餮，出入尽鱼罾。微步探平仄，大梦坠烟汀。

拾断简，续残句，唤新晴。心湖重设，剔除秋魂复澄明。还念江南江北，多少西窗留烛，待话数梅青。何惧郑刀老，但驻小精灵。

金缕曲

非到秋深已。肯轻怜，南飞北雁，落花天气？此去蓬身应愈寡，还笑梧桐老矣。酒俱是，陈年滋味。击筑高歌犹似昨，料今朝戟折霜林地。蛇未斩，志先弃。

冰怀合向寒星寄。算余生，江舟檐角，豆灯谁倚。且散三千青白发，尽付风梳云理。再遣别，从前旧己。心案不教蛛丝结，任雪泥封印恒沙里。多载后，偶谈起。

金缕曲・拟世界末日

忍作红尘决。正风华，雏鹰羽立，壮怀初发。磨罢刀峰犹未试，身与龙泉俱灭。料此去，重逢空说。可叹浮生还筹计，遣烟云，试补南天裂。盘古在，亦难接。

人间逝水能停歇。任苍茫，挑无昼夜，拣无风雪。唯剩天边孤零月，依旧西升东没。更对日，参商揖别。枉羡当年星辰好，到如今，眠卧同虚设。千古后，也须结。

踏莎行・云

起似潮生，暮同枫落，千般俱是形和魄。淡时片羽逐游丝，悲来万壑城头掠。

斟破繁花，微凌云雀，逍遥何费鸥盟约。却蒙相唤总孤回，持书人被浮名索。

虞美人

梧桐不过三回碧，鬓已千丝白。年来骨病总难分，我与落花相看断肠身。

从前自命逍遥子，今恨轻言矣。灯深笔瘦不成吟，试遣一宵秋雨问君心。

虞美人・雪

东君未到先飞起，好避群芳忌。冰魂玉魄本天生，让与万红千紫逐虚名。

多情过客凌寒驻，报以无情语。轮回只为衬罗浮，甘守落花一季水三秋。

菊花新・七星岩归来

赏罢菊花天欲暮，远近归鸦啼不住。白鹭下红波，万杪碧折纹圆处。

羁留日日从头数，山好却遮来时路。过眼底风光披泪色，化夕阳去。

南歌子・美人二首

林青霞

眼底横秋水，眉峰落剑星。风神合似剑初鸣，一啸，浮生多少误修行。

莫忆当年事，拈来总觉轻。江山几代美人更，偶尔，如烟消息过荧屏。

王祖贤

月静蓝烟阔，萧沉碧浪开。惊鸿白影御风来，不住，青丝千缕费安排。

与子长相坐，双眸浑未抬。深情不悔化飞埃，只是，前缘今世早沈埋。

琐窗寒

远树生烟，高楼浮碧，柳绵初睡。金声骤雨，忽报暮春天气。甚长街，落英积成，正盈眸乱红深紫。唤不醒，屋角银铃，应解凉风心事。

容易，沉回忆。便桐立新荫，月迷天水。挑灯欲看，一样浓愁开未。倩流沙，收拾片光，小词梦里空点缀。是何时，半减峥嵘，已惯愁滋味。

蝶恋花・初夏

典尽流光春欲去。榴岸飞红，送别黄莺语。除却珠帘风底诉，书斋镇日无情绪。

收拾游思千万缕。吩咐惊雷，日暮翻成雨。一点清凉赊未许，尘埃还在云深处。

蝶恋花・步韵红楼玉玲珑 两首

曾记兰舟归去也。燕雨微来，筑我相思架。除却君容难入画，欢奢更是无凭籍。

月上高楼方觉夜。量此深寒，应逊人情寡。万种幽怀才欲写，钟声已自鸣三下。

又

谁剪春光分付也。红入桃腮，绿上荼蘼架。剩有云烟喷如画，青眸移落无凭籍。

何若拼欢谋此夜。酒兴浓时，但觉杜康寡。醉半诗情犹未写，贪眠斜月西沉下。

蝶恋花・三生 戏赠瞳儿姐姐生辰

非为前生曾约老。萍水相逢，天道安排巧。异地飘零劳君照，三年未觉乡怀扰。

偏捡忙时芳节到。欲寄千行，又觉无言好。只此一生怕难报，来生恩债应颠倒。

生查子・步有朵桃花夏日情怀韵

花深虫语稀，帘静猫儿懒。何事不怡人，只是闲情减。

秋霜上吹，渐忘春风脸。昨夜踏星回，梦亦归来晚。

生查子

 一

人于闹市行，菊在南山驻。相识未相逢，歧路何从去。

借君化外身，替我言心语。世界遍尘埃，莫落花深处。
 二

荷锄带影行，林月多相顾。欲问武陵人，归去桃源否。

钟声惊梦残，敲作黄昏雨。唯见燕披蓑，犹学渔翁语。
 三

蓝关马下驰，回首千山翠。往昔未登临，只道人生易。

而今潘鬓衰，半减峥嵘意。饮水试温凉，已作寻常事。

 四

风流千万丝，都付庭前柳。素面懒梳头，酣读三更后。

壮怀无一成，却换额山皱。无字寄亲朋，解醉还须酒。
 五

深宵人语稀，意似脱缰马。纤芥荡心湖，G乃穿长夜。

梦中青与红，描入屏前画。吮笔自端详，忽觉春光泻。

 六

寒烟笼净沙，莫让无情绿。杨柳舞千回，最短春风曲。

时钟纵拨回，不碍流光促。忍别杏花天，各觅槐荫宿。

 七

鸿雁南国来，不落伤心地。荒草守残碑，拥我潸然立。

繁华锦字堆，变换何其易。况我客羁身，怀此情难已。
 八

老狐依首丘，野鸟栖熟馆。草木亦多情，只许幽人见。

枕霞参余晖，邀月商清浅。陌路且回舟，花气溪头转。
 九

离亭宴柳时，曾诺归期准。消息又频催，漫说曦微近。

望山眼角枯，惜泪红衣润。何事系乡关，一叶秋风信。

玉楼春・步欧阳韵

经年唯有流光易，雁影频回书不寄。愿赊来生济今生，为待相携如梦里。

我思君兮人未睡，望叹息时君忽至。落花姿态嫁东风，遍向从前游处醉。

摊破浣溪纱 ・秋雨 

暮雨亲肥客子衣，长街红绿渐开时。谁带微凉转桥过，吉他啼。

隔雾高楼迷远近，如潮车马是来回？猜雨若逢人寂后，更淋漓。

摊破浣溪沙・ 题玲珑姐

原是梅兰梦里人，花开妙笔不关春。词屑沉香凭淡抹，袭无痕。

试问今生缘几世，风停或许为莲因。欲到江南烟起处，偶逢君。

巫山一段云・长城

芳草平云起，风烟连塞来。千年凋尽始登台，抚壁不胜哀。

脚下人潮阔，山深花未开。苍茫何处寄幽怀，意气没尘埃。

卜算子・故宫

玉殿让深苔，腻水东流去。青史三千悼古篇，到此应无语。

射目尽琳琅，何故愁如许。多少遗珠海外沉，正说飘零苦。

卜算子

别过浣花天，渐老深秋底。日日雁来信不来，归字成新讳。

自古誓言肥，空瘦离人泪。岁岁青黄独自更，开谢眸间戏。

卜算子・复次非

风倦卧晨昏，叶落疏枝寂。岭上梅花一夜红，借我相思力。

雪径探千回，无处容新碧。回望长亭散若棋，君我遥相弈。

卜算子・复次非

日暮望高楼，千里归寒寂。江上离舟满载愁，欲起帆无力。

故地惹徘徊，忘却天涯碧。曾与春风试比轻，今与秋风弈。

鹧鸪天・也题有朵桃花并寄春安

捱过三秋余细腰，风回水暖渐肥娇。何来花信催人醒？前度崔郎梦复遥。

枝闹闹，意夭夭。春心如絮漫天飘。绯云两岸谁看护？匀入斜晖坠晚桥。

鹧鸪天・试解《傲慢与偏见》 步鸣儿韵兼寄

试问能回四月初，无凭猜罢又唏嘘。我心依旧留君叩，每到消沉说假如。

浮苦海，困情庐。数来多日忘诗书。闲愁已化苍茫意，云锁天边无计舒。

[注]结尾，Darcy to Lizzie:If your feelings are still what they were April, tell me so at once.My affections and wishes have not changed.But one word from you will silence me forever.

鹧鸪天・白蛇传 两个

西子为媒雨送舟，断桥犹记伞中眸。荷风烙下相思印，流水听来淡淡愁。

寻故事，访重楼。可怜好景若虚浮。年年踏破苏堤草，都为春山一段秋。

又

烟雨逡巡剪不休，千年离恨漫高楼。归人念在青灯外，过客情牵白马游。

峰底事，世间浮。劝君轻易莫行舟。西湖故事淹留处，江北江南都是愁。

鹧鸪天・叹清照

枉说真堪携隐归，当时何不赴东篱。离愁连累黄花苦，国破难为粉泪飞。

封过往，悼青丝。经营风烛入残词。生平都付伤心句，千古复弹一样悲。

[注]赵明诚评清照：“清丽其词，端庄其品，归去来兮，真堪携隐”。

鹧鸪天 叹纳兰

壁上冷观犹欲昏，形销何况断肠人。心灰无计能称得，愁绪三千理未匀。

修泪史，筑词身。红尘点检是离分。他年造化真怜顾，莫许高门寂寞魂。

学写河传・用温飞卿韵

江上，回望。泪潇潇，眸底春山渐遥。翠澜无计雪旋消，何朝，低眉问落潮。

层峦难碍闲钟远，声声晚。催叫斜阳断。暮村溪，云水西，无堤，不闻归马嘶。

柳含烟・步月白兄梅韵六首

梦梅

雪姿态，戏人间，飞上枝头学个，梅花朵朵赴因缘，忘何年。

醒觉无香知未发，唯有更寒殷切。新愁又上旧栏杆，遣无端。

思梅

秋声尽，雪枝斜，疏影滞留天外，相思飞入晚烟霞，转风车。

约下三生白首共，未料归期竟永。银屏呵雾不成花，似梅丫。

望梅

霜初下，月沉西，天地微披薄雾，看花此际最相宜，笼胭脂。

数点清愁眉上有，恰似梦君时候。风流正佐酒边词，莫徘徊。

约梅

约飞雪，下天台，梦里清凉旧友，今开岭上影皑皑，解幽怀。

花信不辞秋物换，为证前缘一段。依稀香气绕苔阶，识君来。

忆梅

双飞燕，过烟楼，人道春光独好，我言春日几时休，问无由。

一别梅花音信渺，不奈庭喧风小。余香分付杏花收，少清幽。

问梅

纵开谢，旧妆容，向少东君眷顾，芳菲一树也成空，立西风。

徒有清名留记取，谁解花心深处？风流不减万春红，却冰封。

菩萨蛮・步韵红楼玉玲珑 两首

流光又着春衫矣，蓝桥留我徘徊耳。未敢忆当初，今生无泪余。

若能从未识，何恨分南北？连累雁长嗟，愁多难载些。

 又

冰花开若平常矣，心花谢若平常耳。浑不似春初，寒衣添未余。

雁回应不识，此地真江北？陌上故轻嗟，眠青或醒些。

菩萨蛮・赠阿切

横舟卧看萤飞舞，星棋错落杯中渡。清影划高楼，原来雁阵流。

江河奔万里，为我停留此。饮罢酒千樽，分明月两轮。

浣溪沙・步韵小茶 立春

频梦千帆碧影长，泊回宅柳正初黄。试飞新燕未成行。

春水有痕依枕落，冬花解语隔窗凉。夜留霜约日还忘。

浣溪沙・用晏殊韵

遥与天涯饮一杯。连绵云水接楼台，望穿无处寄舟回。

陌上春花开又谢，人生秋雨去还来。夕阳斜并柳徘徊。

诉衷情・用晏殊韵

微风片瓦抱遗香，哀草动斜阳。苔痕落上星夜，绮梦转枯黄。

开万遍，数秋长，守苍茫。君心老矣，我失闲情，各自思量。

[注]中学时爱养花，也有时间照看，一年便长满了阳台，这几年虽未尽心，长的却越来越好。今年回去，连几盆常青的也枯的不像样，为逝去的闲情一记。

醉花阴・试解《傲慢与偏见》 拟Darcy to Lizzie

粉黛裙钗游若市，独见幽兰立。夏雨送君来，浅笑青泥，扑入眸深底。

与汝晨昏相对视，方觉人生味。言语不须答，执手偎肩，偕老尘埃里。

点绛唇・陟彼云中 赠怀玉姐三首

陟彼云中，伊人已去无凭望。久翻过往，指隙沾惆怅。

银蝶纷飞，疑是君悄降。呵梅放，琉璃窗上，搭作君模样。

又

陟彼云中，往来无雁眸无傍。旧时情状，旖旎凭人想。

几阙新词，替我询君况。应难忘，秋千架上，风笑银铃荡。

又

陟彼云中，余香犹在花间放。频传梦浪，嘱我勤酬唱。

雪魄梅魂，似学伊人样。些些像，白衣红桨，君驻波心望。

破阵子・童年 用李煜体兼步其韵

泥荇搭成宫殿，蜗溪看作江河。未放莲舟浮梦去，先遣虾兵破烟萝。萍洲起干戈。

记忆斑斓如画，夜长拾画消磨。无意沉吟皆旧事，捉来风语似儿歌，眸底顿婆娑。

惜黄花・用许冲元体兼步其韵

烟帘未断，愁云犹卷。故里青山，梦中看，醒不见。风过鬓霜积，梅若人清浅。任岁月，暗中裁剪。

万种幽怀，泊停无岸。欲遣新词，奈何被，旧词限。添改能由己，冷暖呵谁管。况长夜，不曾来晚。

行香子・圣诞 用苏子韵

紫夜蓝尘，火树摇银。脂风带酒醉三分。繁华如泻，望矣失神。愧长安月，金陵水，帝王身。

笑语琳琅，阅之非亲。此间难辨幻耶真。花开聚蚁，叶落无人。剩枕边书，窗前影，鬓间云。

花蝶犯・复步非

掩卷门前坐，无聊试卜花。帘深小径似爬蜗。一院青苔檐下雨，几点痕丫。

心事游丝乱，流光问水赊。细听钟表也愁些。捱到黄昏人欲睡，泡个红茶。

临江仙・戏步烟霏

我在落花时候，把心遗在苏堤。看山浮想看烟迷。晴天携碧伞，旖旎过桥西。

梦语随风飘散，昏灯纸上相欺。诗成满目是无题。门前秋未半，何处觅春溪。

风入松

梧桐消瘦月难支，流落到檐西。相思最怕清秋节，莫凭栏，愁损罗衣。一径黄花谁管，西风老去填词。

霜飞心事便重提，不似去年时。频翻尺素从头看，剩潸然，未许归期。鸿雁犹能南北，天涯无处相随。

风入松・雪后杂感

枝头黄绿尚分明，老柿挂朱灯。挽留过路西风住，闲招来，雪掩都京。多少悲秋心事，都随草木飘零。

青炉温酒忆曾经，思绪渐成冰。轻衫锦帽殷勤换，总难及，冷暖交更。向晚呻吟街乞，雪人侧立无声。

[注] 初雪，见乞儿卧于井盖。 

长相思・中秋寄母亲

月微凉，鬓微凉，一夜闲风拨纸窗，秋帘舞叶黄。

字半行，泪半行，万里乡情似水长，鱼书怎载量？

又

月初妆，夜初妆，天上人间尽白霜，归心无处藏。

卧彷徨，起彷徨，还羡邻家灯暖窗，借些不觉凉。

阳关引・暑假复至宁夏支教

草浪翻明灭，映日千腾雪。重行过处，浮云散，西风咽。欲呼雁字远，快马抛人决。千万里，何处泛我一心叶？

塞外秋声早，寒初叠。到深更，也无灯火也无月。愈近归也近，转眼将离别。更可怜、今番羁旅适佳节。

陌上花・夏雨

倚窗望去，疏莲匀点，浅烟留白。老柳苍苔，也学几分颜色。酬君且把愁容洗，倾尽满园风墨。料明朝初霁，芳菲零落，倩谁堪拾？

若虚无一梦，分明池涨，阵阵相思来袭。可恨东风，昨夜召云归急。纵询遍往来鸿雁，不见芒鞋蓑笠。但殷勤，诉与诗书知晓，算分孤寂。

喝火令・寄儿时好友三首

粉蝶垂丫髻，窥墙唤纸鸢。约来西岭试晴天。未卜一帘烟雨，隔断万重山。

损尽春颜色，愁随岁月添。如何相见却无缘。欲寄无凭，欲寄倩谁传，欲寄月儿相问，可也正凭栏？

 又

野淖追萤火，糖衣折彩船。闹惊莲梦水花喧。倦觅竹林小巷，横卧静听弦。

点点成追忆，湿痕落枕斑。青宵别梦最凄寒。怅眼天涯，怅眼尽萧然。怅眼又穿冬夏，浊泪不成篇。
 又

对弈青梅下，偷书不肯眠。互描眉黛比还看。笑语如生昨日，别后竟十年。

独倚三更冷，谁吟瘦影单。纵然重遇怕无言。未若当初，未若旧容颜。未若许番来世，再续此生缘。