序：少年学词，得益于《词源》、《论词随笔》二卷，获益良多，然于倚声之道，尚未窥得其万一。积年所作，不外羁旅之思，樽前吞吐，大抵粗糙泛滥。又慕玉田《山中白云词》，爱其深婉动人。近得友人梧桐选摘指点，得词五十有二，强成一集，曰《云下词》。
                                 
                                                                                 ――壬辰年十一月廿四小寒 于西子湖畔深雪孤馆
八声甘州、宿醉误车
纵佳期误尽又何彷，去留岂无凭？想书生意气，玉壶斗盏，便是长亭。昨夜酒酣酩酊，饮兴废归程。笑往来淮岸，多少浮萍。
兴尽懒辞酒侣，算轻车过处，已是千城。别孤云轻拂，落木又声声。望长天、雨余风疾，对清秋、畅意赋诗情。情浓处、醉翁心事，许尔倾听。



八声甘州、望乡
听长风瑟瑟乱云飞，漂泊未曾休。正新寒乍起，银蟾欲上，暝色初收。说尽烟岚佳处，第一是杭州。今夜繁灯火，空照层楼。
梦里庾郎醉后，笑平生意气，半老乡愁。误亭皋落木，风雨故城秋。倚栏时、孤窗酒醒，对西山、冷月坠寒流。飘零久、望乡人在，碧水东头。



八声甘州、感南海局势，用前韵
旧江山、壮气掩尘埃，疾雨未曾休。正烟横孤屿，风吹白浪，万里谁收？要得秦人将种，倚马望神州。此夕关山月，又下龙楼。
遥想垂纶佳地，对三千烈焰，十亿忧愁。怕等闲忘却，热血铸春秋。到如今、烟波望断，四十年、灯火隔长流。南云外、清辉不到，碧海东头。


 
八声甘州、戏题随身破旧词谱，再用前韵
笑文章国里自封疆，扶盏叹休休。怕云开雨霁，晴岚接水，意兴难收。又是西风冷露，飞雁下南州。依旧玲珑月，远隔重楼。
总有飘零滋味，对残章断谱，可否匀愁？况诗情寥落，心似一城秋。惜年来、囊间枕底，到如今、不辨旧风流。端居久、凭谁荐取，老将苍头。


 
采桑子
西风不解离人梦，夜雨迢迢。絮絮频敲，醉倚栏杆又一宵。
而今才道疏窗冷，点滴无聊。应种芭蕉，纵是闲愁胜寂寥。


 
采桑子、暮春
谁教燕尾裁春色，花也飘摇。人也飘摇，剪断流年似并刀。
繁枝吹尽知春冷，风也潇潇。雨也潇潇，怕引新愁借酒浇。


 
翠楼吟、雪
剪水梨云，簪花桂帽，人间冷处清绝。江南芳谢早，便偷换寻常肌骨。盈盈枝叶。记素手分香，依依初别。相思热，可曾消得，薄凉如雪？
一霎，翻笑多情，向碧丛深霭，随风生发。往来千万里，为行客天涯交接。怜他殷切。任点点沾衣，吹开重拂。将心结，欲羞还对，惜花人说。


 
垂杨、咏浮萍，用“杨花入水化为萍”意
杨花落尽，渐春光瘦减，多情争忍？细雨潮头，又教鱼浪随红阵。几番花色都吹损，未探得、伊人音信。记来时、听说西城，昨夜风凄紧。
谁遣新寒玉刃，碎瑶阁翠屏，一池香殒。点点芳踪，满江流絮无人悯。天涯何处归路稳？最好是、去程莫问。总飘零、漫逐清波，无个准。


 
春从天上来、登楼
遍结兰襟，笑抱酒形骸，幽思难禁。如许行客，几个知音？醉里一箭光阴。但凭君抛洒，未料是、消息沈沈。故心人、对三千尺素，瘦损春心。
遥思唤鸥亭畔，有素手扶杯，落日听琴。叠影依依，这回空剩，汀月惊散飞禽。问何时才得，教红袖、h泪同斟。信追寻，便年年今夜，於此登临。


 
氐州第一、步醉九度韵
一字吟哦，一场宿醉，青春比酒还贱。菊戴清霜，风裁秀月，江上渔灯初点。衰柳无言，这态度、浑如哀怨。但问平生，恁多枷锁，向来谁典？
看尽秋花成病眼。功名事、偏生虚幻。落魄形骸，出尘气质，醉醒成贪恋。想如今、相思句，玲珑月、都成旧叛。为赋新词，把幽怀、樽前校检。


 
氐州第一、步摩衣二郎韵
香阵黏风，金菲怯露，离离好似嗔怪。晚到清霜，先描红叶，一种娇羞神态。醺眼看花，处处是、伤心情债。记起当初，相逢席上，那人裙彩。
不是花颜容易改。对旧景、幽怀难再。落絮成舟，游踪趁水，总把闲愁载。向江南、打听得，秋光里、萧娘所爱。宿醉何妨，放相思、由他割宰。


 
蝶恋花
细雨扬花春不住，分付残红，尽带闲愁去。楼外斜阳归燕侣，多情还宿雕梁处。
唱罢新蝉遮碧树，莲藕香时，换取琼浆付。问道东风应未许，隔墙又送秋千句。


 
东风第一枝、同题咏风
碧水柔沾，翠茵轻拂，枝头红雨初嫁。漫吹草色连天，还引斜阳欲下。频催燕子，早飞过、朱墙青瓦。送远棹、不解情愁，看惯别离图画。
生暖霭、依稀遍野，教细露、悄然入夜。芳丛渐老三秋，骤雨疏狂一夏。平分春色，更哪管、琼楼寒舍。尽掩罢、万古云烟，多少俗尘衣马。


 
东风第一枝、同题咏花
秋菊高寒，春兰素雅，平添芳馥多少。雨打红藕衣残，露涤玉梅香袅。纤妆翠缕，绚烂处、四时争巧。纵一霎、老去繁华，又换几番新貌。
开三径，幽园正妙，推竹牖，佳人窈窕。斜簪霜鬓风流，映衬朱颜娇俏。飞莺去雁，竞说道、人间正好。更有那、雪落瑶台，装点万山清皎。


 
东风第一枝、同题咏雪
欲掩尘埃，转添狼藉，无端一夜萧索。香留处士梅园，魂散少陵野壑。来时高洁，自去后、难分清浊。把玉颜、都付人间，妆点水乡楼阁。
谁言道、玲珑轻薄，君不见、容姿绰约。门前瑞气才舒，陌上东风又恶。孤寒傲骨，便化作、枝头红萼。待春暖、笑看江头，应有白鸥飞掠。


 
东风第一枝、同题咏月
一霎如环，匆匆成i，年年圆缺谁主？仙翁敲作银钩，壮士铸为乐鼓。云端天上，料应有、垂纶闲趣。听曲罢、宴散瑶台，醉里列公行处。
凭谁问，琼楼欢聚，终不解、浮生愁苦。才盟誓约归来，又照离人远去。功名远客，怎堪比、小舟容与。向江头、多许清光，探得几声残橹。


 
风入松
西风一夜枕蛩鸣，惊破残更。庭芜绿满千丝柳，到如今、已是秋声。寒露初沾花影，薄衫怯对孤灯。
忍将诗酒唱零丁，聚散无凭。征鸿又过千山去，惯看了、几度长亭。碌碌一江秋水，悠悠半世浮萍。


 
高阳台、西湖晚秋
水月流光，红尘过影，人间第一横波。装点残秋，金风手段如何？七分染罢梧桐树，剩三分、点作残荷。带垂杨、比似春光，分外婆娑。
江山自古风流气，有斜阳高冢，玉殿鼋鼍。百代文章，悠悠俱化烟萝。我言萧瑟真情味，笑诗人、心眼须磨。这平湖、多少枯荣，都付吟哦。


 
高阳台、雪夜谢人
花静香迟，红疏翠浅，小园风色初分。那歇佳游，残春也是乡春。当时总有盈盈在，背秋千、素面湘裙。却匆匆，换了年光，淡了温存。
蓬程近水多萧瑟，向烟岚好处，插柳为邻。谢罢相邀，来人不是伊人。江南纵有晴光好，对寒梅、只合孤身。况如今、夜雪空翻，难觅清魂。


 
桂枝香、雪
西风又恶，正漫卷梨云，遍洒桐陌。点点蒙茸织就，故园轮廓。个人真与寒梅似，立琼花、半倚楼阁。玉容清绝，可曾辩得，冷香如昨。
最销魂、江南绿萼。只暮雪依然，情人成各。万里无心吹送，怎堪漂泊。娉婷一去千山隔，到樽前别样萧索。叠花妆柳，不成相思，转成轻薄。


 
汉宫春
无意凭高，纵楼头绿满，水面风纤。望中两行灯火，直下城南。有心待月，细算来、又把时耽。从别后、枉教负了，悠悠几度新蟾。
陌上红榴依旧，沐燃花细雨，叶底初含。年年往来如燕，寄宿重檐。垂杨院落，似听些、稚语闲谈。还应是、垂髫黄发，温柔旧梦曾谙。


 
好时光
薄暮闲飞双燕，穿细柳、掠池塘。新叶乍翻莲角嫩，风擎一水香。
莫道残照晚，趁醉里、倚回廊。数罢庭花落，小月度银墙。


 
贺新郎、金陵访醉九度，大醉
南国春将暮，我来时、东风吹醒，钟山烟雨。白鸟殷勤翻重浪，似识江波旧侣。犹记得、去年曾驻。抱酒良宵须趁兴，念余生、若得桃园渡。乘一舸，片帆去。
天涯寥落忘归路，唤烟柳、欣然到此，近前私语：“扶醉何妨天为屋，好个神游佳处。一样是、如泥态度。信说古来杯间客，算如今，渺渺知何处？”“云水上，问渔父。” 


 金缕曲、菊
意兴来无据，向君前、醉开青眼，欲夸秀句。谁识庾郎伤心事，一片疏香残缕。从此后、殷勤期许。莫向霜前容易发，看秋风吹送深秋雨。浑不是、惜花主。
芳华已逐诗人去，想当年、罗含宅里，陶公门户。若个樽前真知己？都是风骚俊骨！千万里、江山如故。书酒情怀今安在，叹西城听雨行吟处。早换了，旧更鼓。


 
减字木兰花、送春
花飞沁水，浅碧犹怜沾细蕊。
楼外清风，漫引闲心香絮中。
凭栏寄语，红雨新随帘燕去。
笑汝痴情，又送东君过短亭。


 
剑器近、雪
看江国，八百里、山川箫瑟。只疑九天来客，夜飞急。恨春色，久未到、人间垅陌。才妆点千峰白，水长碧。
晴日，别情催短笛。琼花玉树，尽掩罢，十载飘零迹。依窗回首望归途，问滩头泊鸥，浩歌谁鼓双楫？渚烟如画，笑我休休，梦里风光不识。而今认得青蓑笠？


 
剑器近
望城塞，依旧是，苍岩如黛。惯看晚风无赖，逐云彩。水天外，更剪出、田田绿盖。心随小舟摇摆，没烟霭。
谁解，此情非独爱。年前白鸟，应笑我，老去风流在。悠悠心事付登临，自陶然兴来，不须扶盏持蟹。夕阳吹洒，渐起鳞波，落照疏林一带。暮山久坐听天籁。


 
江城梅花引、折梅
寒庭久立带芳尊。惜花人，恨花人。造物无情，香满在离分。最是无端添别绪，自惊觉，月西沉、酒半醺。
半醺、半醺、始殷勤。折雪魂，欲赠君。相看不见，向故纸，也唤真真。唯有东风，怜我倦游身。谢汝不辞云路远，先吹去，这枝头、一点春。


 
浪淘沙
微雨断人行，散作秋声。无端心绪欠分明。欲诉轻寒谁记取，说与君听。
犹向小窗凭，夜已三更。迷离残影怕昏灯。一抹深云飞霁月，梦也凋零。


 
满江红、台风前接母亲电话
得信云山，西湖上、离人安否？长天外、风吹柳色，烟笼南浦。独有惊鸥能驭浪，何妨久病仍听雨。只报得、千里一声安：皆如故。
闲与适，羞自诩，情和恨，凭谁主？慕归飞老雁，倦游儿女。聊拣诗书残醉里，遥思针线昏灯处。到白头、杯酒识《停云》，凄凉语！


 
满庭芳、论诗心寄璇月舞
细水长流，清风无迹，层峦势起平川。惊鸥去雁，老翅自由天。数尾飞鳞争碧，酣逐去、乐不知还。但收拾，劳形倦眼，坐看暮云闲。
人生如绮梦，浮沉逆旅，多少悲欢。俗尘里、古今得暇尤难。纸笔生涯半世，幡然悟，始信从前。诗心在、一花一叶，一盏一瓢间。


 
眉妩、吉他姑娘
正漫天疏雨，一个幽人，灯火定成画。半掩朱帘静，看墙上、闲琴依旧遥挂。瘦檐碧瓦，点滴中，相拥如话。晚风起、木叶声声脆，一时隔窗打。
犹记轻歌邻舍。是曲阑欢续，纤手调耍。暗引无端恨，教行客、凭栏多少寒夜。而今过罢，到这般、弦冷花谢。那憔悴形容，恍似故人笑骂。


 
眉妩、冬日西湖
见山痕初破，雨迹微残，谁是画眉手？十里笙歌散，望深闭、门庭西去千亩。织烟静柳，听娇慵、啼鸟依旧。病西子、一派萧然色，晓寒烈如酒。
遥想先生归后，剩几分浓淡，羁旅诗就。纵有晴光好，如今也、清霜吹损红袖。可堪正茂，念玉郎、青鬓金瓯。这寒水孤山，风景只宜白首。


 
南乡一剪梅
微雨断人行，铁笛声中又一更。不惯东风吹寂寞，花也飘零，梦也飘零。
拈笔意难平，且把愁肠付酒兵。醉里词工真草草，难赋深情，偏赋深情。


 
南乡子
孤影却凭栏，细数闲花带醉看。梅子新黄溪水绿，潺潺。浅碧清流逝远山。
斜月照无眠，只恐清霜染鬓颜。梦里时光何处好，年年。唯有东风双纸鸢。


 
念奴娇
澹云衰草，看晚晴风色，水天空阔。一带平林苍翠处，都是离人枝叶。西岭吹烟，东家呼酒，竹外轻寒歇。故人声里，倚门黄犬殷切。
扶醉谁伴归来，梧桐影下，唯有初三月。昨夜翠微相看好，梦外杏花城阙。淮水萍踪，钱塘足迹，最怕花间雪。江南孤馆，又过归雁时节。


 
凄凉犯
凭栏小立，听残雨、庭芜一片狼藉。堆烟柳幕，也曾辨得，晚来痕迹。霜风习习，叹羁旅年来北国。到如今、休说猛气，只影度晨夕。
华胥渐浓矣，此夜由它，寂寥成疾。敲窗细语，始惊疑、落花消息。睡起添灯，是寒鼠窥窗隐匿。更无眠、相思却作，酒兴逸。


 
千秋岁
客心将歇，真个花清绝。垂似泪，凉如雪。疏枝憔悴处，寒雨漫天发。风瑟瑟，隔窗又打梧桐叶。
一度江南别，杨柳不堪折。春未染，香初缀。到秋花已落，人在秋光末。休叹矣，寂寥只合樽前说。


 
山花子
老鬓闲谈数落花，寻诗策杖捻余霞。三两儿童孤村外，唱《蒹葭》。
莲角新翻香阵远，榴花燃遍竹枝斜。双鹭竞衔红日去，白云家。



水调歌头、夜宿钱塘江畔
去国久为客，临水雁多悲。无端记起淮岸，秋色向人移。长怪芭蕉一树，偏惹凄风苦雨，点滴乱敲诗。合为远人著，孤馆望乡时。
对寒夜，翻旧字，忆疏枝。空阶深院，西风容易到帘帷。此夕相思枕上，又听敲窗余响，萧瑟不能题。况乃江边宿，惆怅欲何之。



唐多令
江晚雨初收，采风高上楼。怕清寒、拈笔难酬。转向杯中思借取，些个热、伫心头。
云烟隔长流，孤蓬一叶舟。算此生、几度沉浮。总把闲愁归病酒，人醉后、更添愁。



天香、雨花
碧瓦垂帘，青阶跳玉，片片晶莹谁拨。冷眼空枝，孤窗未雪，便与寒梅争发。故园情味，犹唤作、玉京风物。一十三年过后，人间那逢清绝。
怜红惜香季节，似伊人、小晕双颊。梳柳团荷逸兴，而今都歇。长伴心情厌厌，自飞落、飘残不能撷。点滴随风，将愁细说。



惜红衣、步韵
绿柳船头，斜阳殿角，水寒鸥落 。应有渔翁，尘心待谁濯？清流小楫，临好景、怡然堪酌。如昨，霜鬓靴颜，叹浮名如药。
霞光渐驳，秋色初描，荷香被风著。红尘半是铁索，一身错。千古鹤云飘渺，几处水烟空薄。待主人归后，须访竹篱花陌。



莺啼序
温柔水乡梦里，有清流一舸。柳堤外、疏雨残荷，故园仍是秋么？只依约、沙汀深处，双飞白鹭珊珊过。醒来时，依旧清欢，被风敲破。
烂漫霓虹，曳影草树，掩重檐几座。立空院、丹桂阑珊，惜花人在江左。纵多情、西窗望彻，也空对、青山婀娜。问天涯、何似乡关，不沾烟火？
银屏曲断，篱落蛩鸣，盘空有雁和。念此际、风流安在，莫论疏狂，总把琴书，盏中闲课。苍头饮者，倦游行客，云深犹待清辉月，倚孤馆、一霎纤云堕。情浓醉眼，霜林木落随风，笑他浪迹如我。
浮生有尽，衰谢无穷，况世途坎坷。自去后、流光懒顾，逸兴难舒，驿路年华，薄笺无个。前程错落，归期休计，相思消减东阳瘦，记当时、愁别真无那。长淮多是飘零，苦雨凄风，漫吟《楚些》。



永遇乐
枕梦惊寒，觉来惆怅，点滴侵晓。字里伊人，天涯倦客，几度佳期渺。一程烟絮，半笺漂泊，零落春心多少？但生愁、星星堆镜，又是鬓霜添了。
潇潇水岸，秋风阵阵，转忆故园年少。为采莲蓬，单衣沐雨，犹羡它枝好。绿叶田田，无邪笑语，双看鹭飞泥沼。那时节、轻红伞下，娉婷尚小。



长亭怨慢
镜湖暖、烟横水榭。袅袅晴丝，依依吹罢。始觉春浓，庭芜遮断秋千架。料应知我，移住在、红楼下。怕燕子归来，说不尽、当时情话。
恨也。叹流光易老，啼_数声惊惹。青春一晌，漫赢得、飞红盈把。便纵有、花事繁华，却难敌、香消身嫁。散愁唤东风，此刻东风无暇。



骤雨打新荷、雨后西湖
伫立孤山，正惊鸥驭浪，归去如梭。望中西子，袅袅更婆娑。翠幕横堤一带，被珠雨、殷勤弹破。为远客、更疏疏点出，几段新荷。
如今主人归未？慕当年白鹤，曾识青蓑。结庐深处，依旧满烟萝。不恨仙踪渺渺，恨车马、此间偏多。漫问道、红尘似潮，谁定风波？



祝英台近、西湖晴雪
冻云开，风色碧，何处付情思？点点枯荷，孤棹夕阳里。而今放鹤亭空，倩谁为我，去探得、渔人归未。
瞰烟水，残寒莺燕未来，双双翠鸢起。古柳依人，照影弄新霁。行深更访风流，江南年少，总遇着、小楼深闭。



最高楼、高楼望月
殊乡路，风雨数清秋，寥落半沉浮。十年羁旅红尘客，几回幽梦水云候。欲登临，人境里，少青丘。
也不见、古来桥畔雪，也不见、古来桥畔月。梅与鹤，几曾留？天涯何处舒望眼，孤身此夜上层楼。怅望中，乡思月，总如钩。



最高楼、过钱塘江
苍波上，疏雨渡寒津，江舸往来频。钱塘烟水多萧瑟，西城灯火总怡人。绕长街，融绿柳，夜初温。
莫说那、隔江风色淡，不过是、对花秋意减。人境里，暖烟熏。笙歌散尽犹扶醉，月眉到晓始看真。剪桐枝，清露滴，湿残痕。



醉翁操、悟
当初，心湖，何如？似红蕖，扶疏。晴阴朵朵遮莲鱼，笑诗情是风徐，是露珠。月也入吾庐，也曾佳句寻老夫。
而今落个，人懒情殊。水寒月渺，花也凋零片缕。醉则难抛樽壶，醒则难留欢娱。何曾真酒徒！浮沉相忘乎？最好是糊涂！一方天地身作锄。



醉翁操、离情
扁舟，清流，寒秋。断桥头，悠悠。梧桐换了金丝裘。柳枝儿也娇羞，别样柔。怎系这离愁。最是鸿雁声不休。
雁心凄怆，千里何求？我心哀婉，一种相思豆蔻。芳草遥遥汀洲，碧水闲闲沙鸥。离人楼外楼。山随斜阳收，归去却回眸。旧枝新结红石榴。
