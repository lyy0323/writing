词部


如梦令

 红烛逢迎何处？笑倚玉人私语。莫上软金钩，留取水沉浓雾。
 难去。难去。门外尺深花雨。
《今词初集》中无标题

长相思（西湖雨中）

 黛眉收，翠鬟流，厌损芳波一段愁，愁时梦未休。
 山浮浮，水悠悠，欲问行云何处留？有人天际头。

点绛唇（黄昏）

 帘卷斜阳，东风罗带吹芳径。月华初映，人影阑干并。
 又怯空房，花下双鬟等。青灯冷，碧纱烟静，半晌愁难定。

浣溪沙（咏杨花）    

 百尺章台撩乱吹，重重帘幕弄春晖，怜他飘泊怨他飞。
 淡日滚残花影下，软风轻送玉楼西，天涯心事少人知。

浣溪沙（五更）

 半枕轻寒泪暗流，愁时如梦梦时愁，角声初到小红楼。
 风动残灯摇绣幕，花笼微月淡帘钩，陡然旧恨上心头。

菩萨蛮（春雨）

 廉纤暗锁金塘曲，声声滴碎平芜绿。无语欲摧红，断肠芳草中。
 几分消梦影，数点胭脂冷。何处望春归？空林莺暮啼。

丑奴儿令（春潮）

 红霞绿芷烟波急，欲问西洲，莫寄东游，千里清江一线愁。
 落花乱点湘文皱，昨暮琼楼，今日兰舟，为送多情晓夜流。

谒金门（五月雨）

 莺啼处，摇荡一天凉雨。极目平芜人尽去，断虹明碧树。
 费得炉烟无数，只有轻寒难度。忽见西楼花影露，弄晴催薄暮。

清平乐（春绣）

 绣帘花散，难与东风算。拈得金针丝又乱，尚剩檀心一半。
 几回黛蹙双蛾，斜添红缕微波。闲看燕泥欲堕，柳绵吹满轻罗。

更漏子（春闺）

 愁眉晓，明妆夜，多为海棠欲谢。纱窗下，绣床间，沉吟花信寒。
 残红泻，余香惹，撩乱日常时也。门寂寂，意茫茫，凭他双燕忙。

画堂春（雨中杏花）   

 轻阴池馆水平桥，一番弄雨花梢。微寒着处不胜娇，此际魂销。
 忆昔青门堤外，粉香零乱朝朝。玉颜寂寞淡红飘，无计春宵。
“无那春宵”，龙榆生选本为“无那今宵”，《今初词集》中为“无计春宵”

醉桃源（题画）    

 朱阑清影下帘时，泠泠修竹低。满园空翠拂人衣，流莺无限啼。
 莲叶小，荇花齐，雨余双燕归。红泉一带过桥西，香销午梦微。
词牌《醉桃源》，《今词初集》中为《阮郎归》【二者为同一个词牌】
 《今词初集》中无标题
“香销午梦微”，龙榆生选本为“香销午梦余”，
 《今词初集》中仍为“香销午梦微”

山花子（夏夜）

 静掩珠帘透麝兰，黄昏池阁翠眉残。叶上数声梅子雨，损红颜。
 小扇风微云鬓乱，薄罗香衬玉肌寒。折得一枝新浴后，意阑珊。

桃源忆故人（南楼雨暮）

 小楼极望连平楚，帘卷一帆南浦。试问晚风吹去，狼籍春何处？
 相思此路无重数，毕竟天涯几许？莫听娇莺私语，怨尽梨花雨。

眼儿媚（春闺）

 袅袅东风软玉屏，间摘护花铃。自薰罗袖，独寻绣线，懒与丁宁。
 无端午梦逡巡起，春事已飘零。只愁又见，柳绵不定，燕语初停。

武陵春（闺怨）

 看尽雕梁双燕子，倦倚绿云松。抛却闲愁入梦中，一半剩眉峰。
 强蹙凌波寻蝶路，金缕I芳丛。杜宇声声和泪红，洒不遍，落花风。

少年游（春情）

 满庭清露浸花明，携手月中行。玉枕寒深，冰绡香浅，无计与多情。
 奈他先倾离时泪，禁得梦难成。半晌欢娱，几分憔悴，重叠到三更。

“满庭清露浸花明”，《今词初集》中为“满庭新露浸花明”
 “奈他先滴离时泪”，《今词初集》中为“奈他先洒离时泪”

惜分飞（新柳）

 池上轻阴莺暗度，啼破淡黄烟雾。一种愁难诉，不禁着意东风处。
 千缕青青青半吐，染就满溪花露。多是三春误，常教送断行人路。

醉红妆（咏萤）

 空庭星露暗香消，冷荧荧，烟外飘。一帘凉影点清宵，明还灭，弄花梢。
 多情飞上翠云翘，倩他照，晚妆娇。更喜玉纤轻拂下，偏不见，落红绡。

探春令（上元雨）

 寒梅香断满帘风，庭院春无主。火微红，明灭纱窗里，知有玉人低语。
 年时花月相逢处，隔小桥几许。想今宵，独剔银灯和泪，多了黄昏雨。

探春令（游丝）

 碧天拖逗懒悠悠，长短寻无处。为多情，绕遍闲庭院，牵不住，花飞去。
 匆匆烟景催芳树，一缕萦朝暮。可春心断也，何曾断了，荡尽人间路。

南柯子（春月）   

 淡淡花梢去，融融翠影流。碧天无际迥含愁，留得一庭清露上帘钩。
 风软飞红定，烟深惨绿收。为谁相送海西头，应有玉箫吹断凤凰楼。

词牌《南柯子》，《今词初集》中为《南歌子》【二者为同一个词牌】
“花软飞红定”，《今词初集》中为“风软飞红静”
 “烟深惨绿收”， 《今词初集》中为“烟深嫩绿收”

望远行（人日）   

 晓日深沉画阁眠，银剪闲开半圆。小屏风上又新年，绮罗香衬落金钿。
 思往事，恨绵绵。怕说梅妆柳烟。裁成华胜寄谁边？一春常是泪花前。

浪淘沙（春恨）

 阁外晓云生，烟草初醒。一番风雨一番晴，几度销魂还未了，又到清明。
 偏是对娉婷，特地飘零。落花春梦两无凭，满眼离愁留不住，悔我多情。

南乡子（冬闺）

 花发小屏山，冻彻胭脂暮倚阑。添得金炉人意懒，云鬟，为整犀梳玉手寒。
 尽日对红颜。画阁深深半掩关。冰雪满天何去也，眉弯，两脸春风莫放残。

南乡子（春寒）

 小院雨初残，一半春风绣幕间。强向玉梅花下走，珊珊，飞雪轻狂点翠鬟。
 淡月满阑干，添上罗衣扣几番。今夜西楼寒欲透，红颜，黛色平分冻两山。

木兰花令（寒食）

 愁杀匆匆春去早，又恨恹恹春未了。罗袜痕轻映落花，玉轮碾处眠芳草。
 当日香尘归后杳，独立斜阳人自老。不须此地怨东风，天涯何处销魂少。

虞美人（立春）

 玉楼昨夜冰壶泻，又是春来也。韶光不与昔年同，只有花枝依旧爱东风。
 沉沉芳信初添绣，尚拥余香透。今宵喜短减相思，奈我多愁偏向日长时。

虞美人（梅花）

 枝头残雪余寒透，人影花阴瘦。红妆悄立暗消魂，镇日相看无语又黄昏。
 香云黯淡疏更歇，惯伴纤纤月。冰心寂寞恐难禁，早被晓风零乱奈春深。

虞美人（镜）

 碧阑囊锦妆台晓，泠泠相对早。剪来方尺小清波，容得许多憔悴暗消磨。
 海棠一夜轻红倦，何事教重见？数行珠泪倩他流，莫道无情物也替人愁。

醉落魄（春闺风雨）

 花娇玉暖，镜台晓拂双蛾展。一天风雨青楼断，斜倚栏干，帘幕重重掩。
 红酥轻点樱桃浅，碧纱半挂芙蓉卷。真珠细滴金杯软。几曲屏山，镇日飘香篆。

踏莎行（寄书） 
 
 无限心苗，鸾笺半截，写成亲衬胸前折。临行检点泪痕多，重题小字三声咽。
 两地魂销，一分难说，也须暗里思清切。归来认取断肠人，开缄应见红文灭。 

蝶恋花  （春晓）

 才与五更春梦别，半醒帘栊，偷照人清切。检点凤鞋交半折，泪痕落镜红明灭。
 枝上流莺啼不绝，故脱余绵，忍耐寒时节。慵把玉钗轻绾结，恁移花影窗前没。

蝶恋花   

 袅袅花阴罗袜软，无限芳心，初与春消遣。小试娇莺才半啭，海棠枝上东风浅。
 一段行云何处剪，掩过雕阑，送影湘裙展。隔着乱红人去远，画楼今夜珠帘卷。

“海棠枝上东风浅”，《今词初集》中为“海棠枝上春风浅”
 “一段行云何处剪”，《今词初集》中为“一行云何处剪”
 “掩过雕阑”，《今词初集》中为“掩过雕栏”

鹊踏枝（除夕舒章以此词见寄 因秉烛和之）

 金屋珠楼多遍了，试问东风，着意知多少？一种艳阳浑欲扫，飞烟浅破丁香小。
 初放柳条明月晓，为写相思，惯绣双双鸟。莫说轻红何处好，催人连夜伤春早。

蝶恋花（春日）

 雨外黄昏花外晓，催得流年，有恨何时了？燕子又来春渐老，乱红相对愁眉扫。
 午梦阑珊归梦杳，醒后思量，踏遍闲庭草。几度东风人意恼，深深院落芳心小。

蝶恋花（落叶和舒章） 

 金井雕栏蛩语歇，独上空阶，簌簌惊罗袜。满院西风人影绝，乱鸦啼断寒枝月。
 今夜霜花楼外滑，一曲屏山，遮过灯明灭。几阵纱窗声不辍，梦中又到愁时节。

临江仙（小春） 

 西风料峭黄花暮，斜阳一角红楼。罗衣添得又还休，银蝉寒指甲，宝鸭暖藏钩。
 忽忆软金杯自捧，重携残烛淹留。于今玉漏漫悠悠，不知千里梦，无奈五更愁。

“银蝉寒指甲”，《今词初集》中为“银蝉寒卸甲”

苏幕遮（清明）  
 
 冷风尖，清梦杳。柳荡花飞，总为愁颠倒。钩较断肠无一了，细雨连天，排演黄昏早。
 绣原长，青冢小，重问幽泉，可照红裳晓。地下伤春应不老，香魂依旧娇芳草。

《今词初集》中标题为《寒食》
“钩较断肠无一了”，《今词初集》中又为“勾较断肠无一了”

苏幕遮（咏枕）

 晚妆新，罗带绕。才到黄昏，付与愁多少？支尽泪痕天不晓，得傍香云，夜夜金钗小。
 绣帏深，银烛杳。残月疏更，有梦何时了？一角无情装叠早，连宵枉惹多情恼。

渔家傲（春暮）
 
 九十韶光如梦短，染红搓绿随深浅。赚得那人肠欲断，全不管，数声啼_风前散。
 倚遍玉楼无计款，问春此去谁为伴？明岁芳菲依旧满，君莫算，未来先怕难消遣。

青玉案（春暮） 
 
 青楼恼乱杨花起，能几日，东风里？回首三春浑欲悔，落红如梦，芳郊似海，只有情无底。
 华年一掷随流水，留不住，人千里。此际断肠谁可比？离筵催散，小窗惜别，泪眼栏干倚。

天仙子（春恨）
 
 古道棠梨寒恻恻，子规满路东风湿。
 留连好景为谁愁，归潮急，暮云碧。和雨和晴人不识。
 北望音书迷故国。一江春水无消息。
 强将此恨问花枝，乱红积，莺如织，我泪未弹花泪滴。

蓦山溪（寒食）

 碧云芳草，极目平川绣。翡翠点寒塘，雨霏微、淡黄杨柳。
 玉轮声断，罗袜印花阴，桃花透，梨花瘦，遍试纤纤手。
 去年此日，小苑重回首。晕薄酒阑时，掷春心，暗垂红袖。
 韶光一样，好梦已天涯，斜阳候，黄昏又，人落东风后。

满江红（五日同子建、尚木）  
 
 槐院深阴，乱花影半钩罗袜。逞鲛绡香透，兰汤脂滑。
 百草分来红袖满，双蛾飞上湘裙折。更亭亭无语照池塘，愁时节。
 伤心事，人难说；芳年恨，经今切。且玉箫金管，画船明月。
 微雨樽前冰簟冷，轻风扇底莲歌歇。问多情谁似五丝长？同千结。

“双蛾飞上湘裙折”，《今词初集》又作“双蛾飞上湘裙褶”

满庭芳（和少游送别）
 
 紫燕翻风，青梅带雨，共寻芳草啼痕。明知此会，不得久殷勤。
 约略别离时候，绿杨外，多少销魂。才提起，泪盈红袖，未说两三分。
 纷纷，从去后，瘦憎玉镜，宽损罗裙。念飘零何处，烟水相闻。
 欲梦故人憔悴，依稀只隔楚山云。无过是，怨花伤柳，一样怕黄昏。

玉蝴蝶（美人） 
 
 才过十三春浅，珠帘开也，一段云轻。愁绝腻香温玉，弱不胜情。
 渌波泻、月华清晓；红露滴、花睡初醒。理银筝，纤芽半掩，风送流莺。
 娉婷，小屏深处，海棠微雨，杨柳新晴。自笑无端，近来憔悴为谁生。
 假娇憨，戏揉芳草；暗伤感、泪点春冰。且消停，萧郎归矣，莫怨飘零。


望远行 人日

晓日深沉画阁眠，银剪闲开半圆。小屏风上又新年，绮罗香衬落金钿。

思往事，恨绵绵，怕说梅妆柳烟。裁成华胜寄谁边？一春常是泪花前。


醉花阴 不寐

几遍闲愁都过了，余得三更少。转觉碧澄澄，玉枕香绡，相对银G小。

任他憔悴伤怀抱，尚怕邻鸡早。倘有梦来时，辜负多情，一夜天涯绕。


醉花阴 拟艳

绣幕屏山红影对，两点愁眉黛。消息又黄昏，立遍苍苔，赚得心儿悔。

一缕博山庭院内，人在秋千背。夜久落春星，几阵东风，残月梨花碎。


柳梢青 春望

绣岭平川，汉家故垒，一抹苍烟。陌上香尘，楼前红烛，依旧金钿。

十年梦断婵娟，回首处、离愁万千。绿柳新蒲，昏鸦春雁，芳草连天。


探春令 上元雨

寒梅香断满帘风，庭院春无主。火微红，明灭纱窗里，知有玉人低语。

年时花月相逢处，隔小桥几许。想今宵、独剔银灯和泪，多了黄昏雨。


虞美人 杂咏

夭桃红杏春将半，总被东风换。王孙芳草路微茫，只有青山依旧对斜阳。

绮罗如在无人到，明月空相照。梦中楼阁水湛湛，撇下一天星露满江南。


玉楼春 冬别

满堤衰柳寒塘暮，知有销魂难觅处。北风吹彻断鸿声，江水梦成明月路。

郁金裙系相思缕，霜雪催人真欲去。行云何许太无情，十二峰头留不住。


木兰花 杨花

雨初晴，风骤起，漠漠一天云堕水。真似梦，也无愁，撩乱春心何日止。

耐缠绵，空徙倚，此去谁家金屋里。宁荡漾，莫沾泥，为侬留却轻狂矣。


望江梅

思往事，花月正朦胧。玉燕风斜云鬓上，金猊香烬画屏中，半醉倚轻红。


望江梅

无限意，消息更悠悠。弱柳三眠春梦杳，远山一角晓眉愁，无计问东流。 


浪淘沙 忆昔

清浅木兰舟，春思悠悠。暮云凝碧`妆楼，当日画堂红蜡下，戏与藏钩。

何处问重游？好景难留。谁家花月惹人愁？总有笙歌如梦也，别样风流。


南乡子 春风

却恨艳阳时，妆点嫣红嫁阿谁。一夜轻狂抛掷也，支离，纵有残花不自知。

盼杀到春迟，才到春前少一枝。不敢望人伤薄命，堪悲，明岁开时莫更吹。



南乡子 冬闺

花发小屏山，冻彻胭脂暮倚阑。添得金炉人意懒，云鬟，为整犀梳玉手寒。

尽日对红颜，画阁深深半掩关。冰雪满天何去也？眉弯，两脸春风莫放残。


南乡子 闺词

罗袂晓寒侵，寂寂飞花雨外深。草色萋迷郎去路，沉沉，一带浮云断碧岑。

无限暗伤心，粉冷香销憎锦衾。湿透海棠浑欲睡，阴阴，枝上啼红恐不惊。



踏莎行 春寒闺恨

墙柳黄深，庭兰红吐，东风着意催寒去。回廊寂寂绣帘垂，残梅落尽青苔路。

绮阁焚香，闲阶微步，罗衣料峭莺啼暮。几番冰雪待春来，春来又是愁人处。



踏莎行 春寒闺恨

锦幔销香，翠屏生雨，妆成漫倚纱窗住。一双青雀到空庭，梅花自落无人处。

回首天涯，归期又语，罗前不耐东风舞。垂杨枝上月华生，可怜独上银床去。  

蝶恋花 春晓

才与五更春梦别，半醒帘栊，偷照人清切。简点凤鞋交半折，泪痕落镜红明灭。

枝上流莺啼不绝，故脱余绵，忍耐寒时节。慵把玉钗轻绾结，恁移花影窗前没。


蝶恋花 偶见

袅袅花阴罗袜软，无限芳心，初与春消遣。小试娇莺才半啭，海棠枝上东风浅。

一段行云何处剪，掩过雕栏，送影湘裙展。隔着乱红人去远，画楼今夜珠帘卷。



蝶恋花 春日

雨外黄昏花外晓，催得流年，有恨何时了？燕子又来春渐老，乱红相对愁眉扫。

午梦阑珊归路杳，醒后思量，踏遍闲庭草。几度东风人意恼，深深院落芳心小。



蝶恋花 春闺

紫燕香泯归画栋，卷上帘钩，杨柳笼烟重。窗外巧莺啼一弄，飞花只有东风送。

锦瑟瑶琴都不动，倦倚阑干，白日耽幽梦。金鸭微温红袖拥，芙蓉半掩鞋头凤。



鹊踏枝 除夕舒章以此词见寄因秉烛和之

金屋珠楼多遍了，试问东风，着意知多少。一种艳阳浑欲扫，飞烟浅破丁香小。

初放柳条明月晓，为写相思，惯绣双双鸟。莫说轻红何处好，催人连夜伤春早。


醉落魄 春闺风雨 

青楼绣甸，韶光一半无人见。海棠梦断前春怨，几处垂杨，不耐东风卷。

飞花狼籍深深院，满帘寒雨炉烟篆。黄昏相对残灯面，听彻三更，玉枕欹将遍。



醉落魄 春闺风雨

花娇玉暖，镜台晓拂双蛾展。一天风雨青楼断，斜倚阑干，帘幕重重掩。

红酥轻点樱桃浅，碧纱半挂芙蓉卷。真珠细滴金杯软，几曲屏山，镇日飘香篆。



小重山 水阁春月

曲槛疏帘红袖轻，粉塘烟乍卷，柳初醒。一池潮涨小桥横，微风起，摇荡月华生。

春色满中庭，玉人愁不寐，暗吹笙。碧波流彻夜三更，妆楼影，还照杏花明。



小重山 忆昔

晓日重檐挂玉钩，凤凰台上客，忆同游。笙歌如梦倚无愁，长江水，偏是爱东流。

荒草思悠悠，宫花飞不尽，覆芳洲。临春非复旧妆楼，楼头月，波上对扬州。
 

唐多令 寒食

碧草带芳林，寒塘涨水深。五更风雨断遥岑。雨下飞花花上泪，吹不去，两难禁。

双缕绣盘金，平沙油壁侵。宫人斜外柳阴阴。回首西陵松柏路，肠断也，结同心。



一剪梅 咏燕

剪侧轻风翠尾流，雨点梨花，卷上帘钩。叮咛谁语苦匆匆，诉与情人，分得红楼。

垒就新巢自在游，来便伤春，去又悲秋。玉窗重见旧娉婷，前岁多愁，今岁多愁。


锦帐春 画眉

黛角新调，红潮疑泫。早斜对，菱花半转。压明波，横翠钿，似巫山不远，朝云初卷。

纤甲匀，同心细偃。叹此地，悲欢未稳。可浓添，仍淡扫，问愁来几件，乱他深浅。


天仙子 春夜

　　十二画屏围楚岫，一缕水沉携满袖。小桃纤甲印流霞，听玉漏，人归后，两点横波
微晕透。

　　豆蔻梢头春尚瘦，云腻暖金灯下溜。镜台斜背解罗衣，芙蓉绣，生香扣，宝袜酥温
红影皱。


青玉案 春雨闺思

　　海棠枝上流莺啭，试小立，春风面。细草凌波红一线，碧云凝照，绿杨零乱，重F
深深院。

　　甘蕉翠滴发心卷，写遍相思空自遣。归去枕函曾梦见，一天星月，满庭风露，吹落
梨花片。



江城子 病起春尽

　　一帘病枕五更钟，晓云空，卷残红。无情春色，去矣几时逢。添我千行清泪也，留
不住，苦匆匆。

　　楚宫吴苑草茸茸，恋芳丛，绕游蜂。料得来年，相见画屏中。人自伤心花自笑，凭
燕子，驾东风。



千秋岁 有恨

　　章台西弄，纤手曾携送。花影下，相珍重。玉鞭红锦袖，宝马青丝。人去后，箫
声永断秦楼凤。

　　菡萏双灯捧，翡翠香云拥。金缕枕，今谁共？醉中过白日，望里悲青冢。休恨也，
黄鹂啼破前春梦。



乳燕飞

　　琼树红云漉，彩虹低护花梢泻，腻凉香浴。珊枕柔向凝豆蔻，款款半推情蹙。更小
语不明深曲。解语夜舒莲是药，生憎人、梦醒皆相属。凤萧歇，停红玉。

　　娇莺啼破东风独。移来三起阊门柳，馆娃遣绿。栽近妆台O记取，年年双燕来逐。
云鬟沉滑藏雅足。漫折樱桃背人立，倚肩低问射衾馥。浑不应，强他续。



念奴娇 和尚木春雪咏兰

　　问天何事，到春深，千里龙山飞雪。解凌波人不见，漫说蕊珠宫阙。楚殿烟微，
湘潭月冷，料得都攀折。嫣然幽谷，只愁又听啼_。

　　当日九畹光风，数茎清露，纤手分花叶。曾在多情怀袖里，一缕同心千结。玉腕香
消，云鬟雾掩，空赠金跳脱。洛滨江上，寻芳重惜佳节。



二郎神 清明感旧

　　韶光有几，催遍莺歌燕舞。酝酿一番春，李夭桃娇妒，东君无语。多少红颜天上
落，总添了数g黄土。最恨你年年芳草，不管江山如许。

　　何处，当年此日，柳堤花墅。内家妆，搴帷生一笑，驰宝马汉家陵墓。玉雁金鱼谁
借问，空令我伤今吊古。叹绣岭宫前，野老吞声，漫天风雨！
 


诗部


三洲歌

相送巴陵口，含泪上舟行。不知三江水，何事亦分流？


秋归涉黄河

秋水下龙门，黄河九曲浑。西来浮日月，南徙划乾坤。
群燕盘涡掠，千帆折流奔。茫然思禹迹，何处是昆仑？


卖儿行

高颡长鬣青源贾，十钱买一男，百钱买一女。心中有悲
不自觉，但羡汝得生处乐。却车十余步，跪问客何之？
客怒勿复语，回身抱儿啼。死当长别离，生当永不归。


小车行

小车班班黄尘晚，夫为推，妇为挽。出门何所之？青青
者榆疗吾饥，愿得乐土共哺糜。风吹黄蒿，望见墙宇，
中有主人当饲汝。叩门无人室无釜，踯躅空巷泪如雨。


岁暮作

黄云蔽晏岁，壮士多愁颜。终年无奇策，落拓井臼间。
已迟青帝驾，而悲白日闲。胡我常汲汲？天路难追攀。
蕙兰不多采，将无忧草菅。茫然一俯仰，徒见云雨还。
美人在层霄，春凤鸣佩环。望之不盈咫，就之阻重关。
西驰太行险，东上梁父艰。握中瑶华草，三顾泪潺潺！


春日早起

独起凭栏对晓风，满溪春水小桥东。始知昨夜红楼梦，身在桃花万树中。


渡易水

并刀昨夜匣中鸣，燕赵悲歌最不平。易水潺云草碧，可怜无处送荆卿！


清明

江南烟雨画屏中，半镜斜窗弄小红。燕子不来楼阁迥，柳丝今日向东风。


清明三绝

碧野离离尽雨丝，伤心高阁语黄鹂。武林天外桃花暮，憔悴春风第几枝。

梨花冷落野中分，白蝶茫茫剪翠裙。今日伤心何事最，雨中独上窈娘。

一曲溪流碧树斜，莫言江左最繁华。乐游原畔隋堤上，多少红妆斗晚霞。


五日（选一）

吴天五月水悠悠，极目烟云静不收。拾翠有人卢女艳，弄潮几部阿童游。
珠帘枕簟芙蓉浦，画桨琴筝笮艋舟。拟向龙楼窥殿脚，可怜江北海西头。


中秋风雨怀人

谁将幽怨度华年，河汉蒙蒙月可怜。落叶黄飞妖梦后，轻绡红冷恨情边。
青鸾湿路箫声歇，白蝶迷魂带影妍。惆怅卢家人定后，九秋云雨泣婵娟。


钱塘东望有感

清溪东下大江回，立马层崖极望哀。晓日四明霞气重，春潮三浙浪云开。
禹陵风雨思王会，越国山川出霸才。依旧谢公携伎处，红泉碧树待人来。


初夏绝句十首之四

青青庭草上人衣，柳絮随波更不飞。绿野好风吹踯躅，红楼幽雨泣蔷薇。

云中边词 五首之五

大同女儿颜如花，十五学得筝琵琶。莫向中宵弹一曲，清霜明月尽思家。

渡易水

并刀昨夜匣中鸣，燕赵悲歌最不平。易水潺云草碧，可怜无处送荆卿！

长安杂诗十选二

其六

琼壶薇帐侍宸游，十部龟兹在殿头。禁苑起山名万岁，复宫新戏号千秋。

明驼宣赐朝元阁，紫燕传封井干楼。上受后庭齐致语，增成笺奏是谁收？

其八

风尘绕绕五都前，豪侠株盘有岁年。石显上宾居柳市，窦婴别业在蓝田。

两宫肺腑黄金内，四姓交游骏马边。共请县官为赐第，何妨滥用水衡钱。

辽事杂诗 八选三

其一

昔年游侠满辽阳，吹角鸣鞭七宝装。帐下紫貂多上客，楼前白马度名倡。

椎牛属国开新市，射虎将军猎大荒。李氏家声犹带砺，断垣落日海云黄。

其三

二月辽阳大出师，无边云鸟尽东驰。乌鸢暗集三军幕，风雨惊传两将旗。

长白峰高尘漠漠，浑河水落草离离。国殇毅魄今何在？十载招魂竟不知。

其七

卢龙雄塞倚天开，十载三逄胡骑来。碛里角声摇日月，回中烽色动楼台。

陵园白露年年满，城郭青夜夜哀。共道安危任樽俎，即今谁是出群才。

书丙子秋事 四首 之二

诸帝遗弓云树前，太行兵气总苍然。翠微旗暗■头色，碧瓦烽高箕尾天。

玳瑁秋陈伤玉座，虬龙晓漏静神弦。祠官流涕松风路，回首长陵出塞年。

送张玉笥 二首 之一

旧闻开府静牙璋，诏领河堤入未央。周室保厘分郏r，汉家底绩念宣房。

九天星宿穿秦塞，万里梯航走冀方。会语至尊南顾日，不堪重问海陵仓。

秋日杂感（客吴中作）十选四

其一

满目山川极望哀，周原禾黍重徘徊。丹枫锦树三秋丽，白雁黄云万里来。

夜雨荆榛连茂苑，夕阳麋鹿下胥台。振衣独上要离墓，痛哭新亭一举杯。

其二

行吟坐啸独悲秋，海雾江云引暮愁。不信有天常似醉，最怜无地可埋忧。

荒荒葵井多新鬼，寂寂瓜田识故侯。见说五湖供饮马，沧浪何处着渔舟？

其三

万木凋伤叹式微，何人犹与赋《无衣》?繁箱皓月阴虫切，画角清笳旅雁稀。

阮籍哭时途路尽，梁鸿归去姓名非。南方尚有招魂地，日暮长歌学采薇。

其十

经年憔悴客吴关，江草江花莫破颜。岂惜余生终蹈海? 独怜无力可移山!

八厨旧侣谁奔走，三户遗民自往还。圯上隆中俱避地，侧身怀古一追攀。

紫玉歌

红脂染霜襞秋波，吴山惨黛覆双蛾。玉肌半蚀土花碧，香魂不死红女萝。

逢君华姿倾妾意，没命黄垆诚所志。双环脱指赠君心，墓门血碧杜鹃泪。

昔日吴宫美晓妆，春云刷翠蟾蜍香。今来泉下伴狐火，玉钗烟冷娇不锁。

高岗有鸟名凤凰，双双丹羽辉朝阳。今日重逢青琼枝，夜台哕哕同翱翔。

生前最苦死别离，死后尤伤生相思。馆娃宫里歌舞人，几度红绡鹧鸪云。

何似华山畿下魂，不洒湘妃江竹痕。

古有所思行

紫云仙人归玉京，骖鸾谒帝游太清。白榆历历琼台明，九龙衔烛五凤鸣

弄臣盘旋玉女笑，上帝一醉纷相迎。双成宛转歌未阕，共工头触不周折

璇室瑶台半已倾，杞国之人心欲绝。银河倒泻沧溟波，五山鳌背高嵯峨

方壶岱舆落海底，珊瑚沉绿生交柯。乞得娲皇五色石，下土茫茫见深碧

愿从北斗挹酒浆，九天无事觞霄客。

九日虎丘大风雨

吴阊门西风雨秋，泽鸨沙雁鸣河洲，黑云夜卷亭皋木，片片飞过鸳鸯楼。

野夫吞声揽衣袂，惊雷掣电无时休。

忆昔良辰日潇洒，青翰之舟赭白马，季伦宾客多英豪，谢家儿郎本妖冶，

迎将西曲茱萸女，共醉东邻杨柳下。

酒酣据地歌未央，繁英锦石金风凉，红树萧萧鸟归急，青天漠漠神飞扬。

A来朝市无遗迹，万事苍茫动魂魄。

昔日金闺彦，半作泉台客，而我独何为，伤心对朝夕。

曜灵流光不相照，霜飞鬼哭乌头白。

君不见龙山置酒桓宣武，参佐风流映千古；

又不见宋公秉钺真奇才，横槊赋诗戏马台。

江左英雄安在哉，彭城南郡生蒿莱。

呜呜v栗坎坎鼓，□□啸风浑脱舞，

黄昏骑马醉射生，有客相看泪如雨。

易水歌

赵北燕南之古道，水流汤汤沙皓皓。送君迢遥西入秦，天风萧条吹白草。

车骑衣冠满路旁，《骊驹》一唱心茫然。手持玉觞不能饮，羽声飒沓飞清霜。

白虹照天光未灭，七尺屏风袖将绝。督亢图中不杀人，咸阳殿上空流血。

可惜六合归一家，美人钟鼓如云霞。庆卿成尘渐离死，异日还逢博浪沙。

杜鹃行

巫山窈窕青云端，葛蔓蔓春风寒。幽泉潺叩哀玉，碧花飞落红锦湍。

鼯腾烟鸟啄木，江妃婵媛倚修竹。荫松籍草香杜蘅，浩歌长啸伤春目。

杜宇一声裂石纹，仰天啼血染白云。荣柯芳树多变色，百鸟哀噪求其群。

莫将万事穷神理，雀蛤鸠鹰递悲喜。当日金堂玉几人，羽毛摧剥空山里。

鱼凫鳖令几岁年，卧龙跃马俱茫然。惟应携手阳台女，楚壁淋漓一问天。

怨诗行

九江倒影扬素波，洞庭微风鸣白鼍。文狸赤鲤迎湘娥，翠竹泠泠蒙女萝。

重华一去不复还，愁云万古苍梧山。五臣八恺竟谁在？空令帝子凋朱颜。

凋朱颜，堕绿水，不见轩辕神鼎成，黄金如山映天紫。日月光华阊阖开，飞龙半负婵娟子。

玉笙杳渺流雕云，升天入地皆随君。小臣徒望青冥哭，天路茫茫竟不闻。

杂感 四首 之一

端居日夜望风雷，郁郁长云掩不开。青草自生扬子宅，黄金初谢郭隗台。

豹姿常隐何曾变，龙性能驯正可哀。闭户厌闻天下事，壮心犹得几徘徊?

闰秋杂感 八首 之二

梨花三月汉宫墙，走马归来解ht。从此冀云常梦绕，却依江树独神伤。

关山候火回南斗，陵墓清笳转夕阳。慷慨自怜知剑气，欲随秋色到龙荒。

钱塘东望有感

清溪东下大江回，立马层崖极望哀。晓日四明霞气重，春潮三浙浪云开。

禹陵风雨思王会，越国山川出霸才。依旧谢公携伎处，红泉碧树待人来。

都下杂感 四首 之一

帝里交游十载馀，蓟门景色定何如？眼中不见悲歌士，怀里空悬痛哭书。

阿世久知长孺拙，微官敢道曼容疏。莫将襟抱倾人意，放论高谈忆故庐。

晚秋杂兴 八首之一

江关海峤接天流，玉露商飚万里愁。九月星河人出塞，一城砧杵客登楼。

荒原返照黄云暮，绝壁回风锦树秋。极望苍茫寒色远，数声清角满神州。

潼关

天险东临锁地维，重关遥夜角声悲。莲花影照千烽出，竹箭波回万马迟。

四塞山河归汉关，二凌风雨送秦师。长安游侠今无数，仗剑还能指义旗。

九日登一览楼

危楼樽酒赋《蒹葭》，南望潇湘水一涯。云麓半函青海雾，岸枫遥映赤城霞。

双飞日月驱神骏，半缺河山待女娲。学就屠龙空束手，剑锋腾踏绕霜花。


彭舍人因万年少乞予作催妆诗，戏赠二律

其一

碧城云幄夜焚香，七宝台空待晓妆。为有求凰栽竹馆，可知飞燕宿瑶筐。

银灯细马青珠络，石黛愁蛾白玉堂。亲摘步摇呼小字，应夸身是紫薇郎。

其二

幽露红文遍采兰，大陵怀梦意珊珊。六么曲唱人将近，九子铃言夜未阑。

蜀锦同心缠凤雀，魏钗压鬓卸龙鸾。朝看谒帝金闺伲为拭天香玉手寒。

会葬夏瑗公二首

其一

丹砥u岸柳疏，平芜渺渺正愁予。惊涛不尽鸱夷血，痛哭空留贾傅书。

华岳暮云来大鸟，沅江春草媵文鱼。范张未毕生平语，泪洒南枝恨有馀。

其二

二十年来金石期，谊兼师友独追随。冠裳北阙同游日，风雨西窗起舞时。

志在《春秋》真不爽，行成忠孝更何疑。自伤旧约惭婴杵，未敢题君《堕泪碑》。


大梁行

悠悠芳草地，漠漠暮云平。秋风千里道，遥望大梁城。

大梁豪华古无比，请说先从信陵始。如姬卧内新窃符，晋鄙军前初散士。

十万雄兵金作羁，三千上客珠为履。岂止邯郸赖解围，尝令函谷无坚垒。

归来甲第起歌钟，舞袖缤纷照夜红。艳艳双娥低白日，沉沉醇酒对春风。

欢娱未终河汉没，丛桂芳兰几回歇。朱邸亭台郁若云，青楼罗绮娇如月。

北里佳人锦Y靴，西园公子珊瑚i。金梁桥上月如初，汴水堤边柳下行。

羯鼓声高珠勒转，箜篌弹罢玉轮迎。回鹘两行番地乐，梨园三部内家名。

桑田疏忽无人见，百年冠盖如飞电。壁上旌旗掣晓霞，地中鼓角摇芳甸。

鹳雀还栖翔凤楼，鱼龙尽入飞云殿。屠市曾无朱亥奇，夷门只有侯嬴贱。

繁台南去接平台，一望苍茫杀气开。惟有贾生梁客恸，还应宋玉楚臣哀。


月夜游剑池作

客子常畏人，潜行采薇蕨。中宵揽衣愁不眠，杖藜聊窥石上月。

夹道微茫古木平，四障苍崖起碧城。幽岩一曲秋花明，露珠淅沥莎鸡鸣。

恍如澄波浸寒玉，白云片片吹蓬瀛。

石门绝壁攀星户，百尺清潭月当午。藤萝尚翳太古文，金花空蒙杂烟雨。

绳桥飞磴赤栏杆，辘轳宛转素绠寒。钟漏摇摇发水底，潜虬偃蹇生回澜。

白虎不来月皓皓，三千剑气沉埋早。水犀长鬣已成尘，玉燕金凫空宿草。

五湖秋水光映天，楼台如梦夜如年。离鸿别雁满天地，等高四顾心茫然。

安得东峰度笙鹤，挥手遂拍洪崖肩。

君不见馆娃宫里人如玉，艳舞娇歌欢未足。金屏一笑花竞开，蝴蝶满园芳草绿。

此事风流照千古，只今惨淡空山曲。

伍相一怒涛连山，何不清荡摇天关？为我洗兵青海湾，还君花月开朱颜。

昔辞承明殿，沉冥事荒宴。身披五铢衣，手持白团扇。

笑拥红妆歌《采菱》，参横斗转长相见。

群伧苟醋鞣绯荆绮阁雕栏愁杀人。王宅里无珠履，紫玉坟边绝锦茵。

朝隐短垣暮荒垄，避世墙东何足重。作客应呼范蠡船，还家先掘顾荣冢。


岁晏仿子美同谷七歌 


西京遗老江南客，大泽行吟头欲白。北风烈烈倾地维，岁晏天寒摧羽翮。
阳春白日不相照，剖心堕地无人惜。呜呼一歌兮声彻云，仰视穹苍如不闻！

短衣皂帽依荒草，卖饼吹箫杂佣保。罔两相随不识人，豺狼塞道心如捣。
举世茫茫将诉谁，男儿捐身苦不早。呜呼二歌兮血泪红，煌煌大明生白虹！

搀枪下扫黄金台，率土攀号龙驭哀。黄旗紫盖色黯淡，山阳之祸何痛哉！
赤墀侍臣惭戴履，偷生苟活同舆台。呜呼三歌兮反乎覆，女魃跳梁鬼夜哭！

嗟我飘零悲孤根，早失怙恃称愍孙。弃官未尽一日养，扶携奄忽伤旅魂。
柏涂槿原暗冰雪，泪枯宿莽心烦冤。呜呼四歌兮动行路，朔风吹人白日暮！

黑云P颓南箕灭，锺陵碧染铜山血，殉国何妨死都市，乌鸢蝼蚁何分别？
夏门秉@是何人，安敢伸眉论名节！呜呼五歌兮愁夜猿，九巫何处招君魂！

琼琚缟带贻所欢，予为蕙兮子作兰。黄舆欲裂九鼎没，彭咸浩浩湘水寒。
我独何为化萧艾，拊膺顿足摧心肝。呜呼六歌兮歌哽咽，蛟螭流离海波竭！

生平慷慨追贤豪，垂头屏气栖蓬蒿，固知杀身良不易，报韩复楚心徒劳。
百年奄忽竟同尽，可怜七尺如鸿毛！呜呼七歌兮歌不息，青天为我无颜色！
 

