添春色
梦里笑花人懒，袖底轻盈香满。藤架下，别经年，依旧那时眉眼。   
柳外斜阳催晚，绕指温柔已断。红落处，小窗前，谁教我眼窝儿浅。
 
菩萨蛮
雁声渐杳风初定，谁将花下痴心摒。难挽远行舟，独听帘外秋。        
近来情绪老，和梦依稀少。残月入眉时，罗衫新露滋。
 
满庭芳
秋月飞霜，秋光入骨，看尽秋木零凋。寂寥秋色，何处更秋箫。秋雁天涯何处？秋云外，水阔山遥。秋风里，秋怀萧索，云鬓刻秋刀。              
迢迢。秋千架，盈盈秋水，素素荑苗。却一场春梦，误了秋娇。独对一庭秋叶，怎度得，如此秋宵？明朝怕，潇潇秋雨，折损了秋腰。
 
唐多令
寒意渐浸眸，露袖底收。月多情、依旧当楼。婉约几行长短句，旧笺小，不堪愁。          
无语下眉头，许他何处休？笑当年、多少温柔。花倦飘零风渐老，独对着，一帘秋。
 
临江仙
都说南河莲正好，哥哥去采如何？莺声素手棹清波。荷花浓影里，腰细挽青萝。             
捱到深秋舟独泊，只余疏柳婆娑。风光与我共消磨。世间多少梦，终是薄情多。
 
五律、拟古
客馆院深深，随风谁捣砧。月来摇树影，露重动愁吟。人瘦衣嫌薄，鬓稀花怎簪。青衫泪已满，何故又沾襟。
 
望海潮---步韵秦观
接云晴水，连天芳草，春深又一年华。 青帝有心，尘缘无那，韶光指隙流沙。 应惯旅舟车，劝危楼莫上，有酒且加。风雨江湖，醉来休问是谁家。           
如今抛却琴笳，怕弦歌引月，袂舞飞花。 江柳旧依，东风别抱，风流一梦空嗟。枝上小桃斜，正细烟笼水，远树归鸦。 愁趁杨花，遣风催送到天涯。
 
卜算子
雪舞正玲珑，飘落梅花冢。盟约三春别后逢，合把相思种。      
轻问寄来无？醒却深香空。还怕南风笑我痴，一个清凉梦。
 
浣溪沙
薄雾轻烟笼远山，衔泥双燕过疏帘。案头黄卷软风掀。        
最是情深难落墨，许因缘浅便无言。黄昏微雨到门前。
 
行香子
倦怠尘缘，苍老华年。少时梦、渺远如烟。旧痕重积，新墨频添。问几分咸，几分苦，几分酸。            
依稀冷月，落寞孤鹇。西风写、桐叶斑斑。一杯云影，半枕霜寒。又桂花风，棠花雨，菊花天。
 
西江月
淡淡秋心不展，溶溶霁月难留。落肩拂去下西楼，正是轻寒时候。       
抖落一身岑寂，修来半世温柔。花前心事柳眉愁，不说相思许久。
 
西江月
淡了人间苦闷，还原几许天真。韶华越老越无痕，都把风流遁隐。        
兴味经年不减，墨香历久弥新。一轮明月照心门，笑我天资愚笨。
 
浪淘沙
秋意渐扑帘，帘外阑珊，一丛月色抱风眠。犹有蝶儿花里醉，不晓霜天。        
消得几分寒？袖底眉尖，萦愁红绿尽飘零。一梦江山身几处？还在人间。
 
湘春夜月
渐秋浓，梧桐细雨消魂。试问叶底凉蝉，捱得几晨昏？闻说黄花傲冷，奈丝柔弦细，怎系青春？只秋棠恣意，拚红犹诉，昨日温存。              伤心满目，不如归去，尽掩重门。镜里灯前，却又是，两鬟霜鬓，一片孤云。久成客旅，早不言，何日归根。偶梦里，过中原历历家山，却道真个无痕？
 
扬州慢，绣得抱枕赠友
新露初收，远山堪触，依窗正好凝秋。把丝涤轻捻，把花样描勾。把心事、层层织就。暂抛纷扰，不赋闲愁。入轻灵，蜂蝶花儿，尽得风流。
闺中私语，梦阑时，有泪盈眸。隔如此天涯，七年琐碎，一见难求。唯托浅红深绿，行千里，伴枕温柔。寄一怀蕴籍，与君暖上心头。
 
喝火令
院落飘黄叶，径深生暗苔。一天无处寄柔怀。辗转才成日落，留月待云裁。              
寂寞红颜错，相思冷夜捱。前尘何不早湮埋？哪个慈悲，哪个巧安排？哪个暗中怜惜，如此一情呆？
 
绮罗香
客旅程中，梧桐叶上，点滴凄情冷绪。困柳寒烟，翻作压眉词句。云天外、雁影殊稀，竹影里、寒蛩声住。算流年、都付痴情，如今独坐听风雨。            才知清净最苦。难说谁人薄幸，谁人辜负。可笑卿卿，不欲我来怜取。才抖去、数卷陈愁，又沏得、一壶酸楚。对闲窗、簌簌萧萧，又生成秋暮。
 
浣溪纱
墙外小儿闹纸鸢，栀花影里旧秋千。梧桐新霁润含烟。       
放晓晴庭归燕子，收云小阁卷珠帘。春光无赖独凭栏。
 
人月圆
今秋叶落明春发，何事蹙眉尖。盈完还损，得失定数，自有周全。    
雁穿云影，风吹槛外，浑不相关。菊簪斜鬓，修篁底下，且抱书眠。
 
清平乐
白衣送酒，却是倾谁手？山上火枫霜染透，与菊归来同瘦。       
登高曾与君同，如今寂寞西风。寒日摇摇欲下，碧云冉冉愁浓。
 
清平乐，步韵随浪客
年年醉柳，应忘愁时候。谁把纤腰轻舞瘦，玉笛声中酒。       
絮魂游梦无涯，苍山不挽闲霞。几度浮云暗换，一g岁月流沙。
 
一剪梅
桐影频摇引雨兴，惊了流萤，掩了繁星。满池夏色怎堪凌？也许荷横，魂碎香汀。       
关得西窗不忍听，不是浮萍，一样飘零。也曾借酒入三更，无奈檐声，滴碎心声。
 
卜算子，舞者
水羡眼波活，柳慕腰肢软。彩练行云雪袖旋，只道春无限。         
珠黯画罗衣，尘满桃花扇。舞尽繁华一场空，谁管青丝换？
 
浣溪纱
帘度东风细雨微，砚盈春水翠沾衣。飞花叩户燕初归。       
万丈红尘轻一笑，千般心事下双眉。人间帘幕正低垂。
 
　小重山
　　细雪如愁撒似匀。因循还过了，几晨昏？情知误了好青春。陈旧事、页页有残痕。        
风起又推门。光阴何至此，教沉沦。还原一梦最天真。梅香外，数度故云深。
 
　菩萨蛮
　　潇湘屏里青山远，吹风乱絮沾团扇。何处卖花声，春寒侵笔轻。      
垂帘天欲晚，对酒情怀懒。晓月上窗初，纤眉记得无？
 
长相思
　　今日归，明日归，待到归时雨雪霏。好花早别枝。       
时难追，梦难追，来处难从去处回。天寒夜幕垂。
 
鹧鸪天
　　二月东风好画图，如烟杨柳薄云酥。梨花半露羞娥态，燕子千寻旧草庐。          
倾晓雾，润青梧，三分春色最堪涂。扬眉笑问痴吟客，拾得惊人好句无？
 
忆江南之春夏 
　　春光好，又到谢娘家。燕子寻巢来故处，依然人面倚桃花。浅笑恁无邪。
　　荷风细，吹启一窗闲。慵蝶花心犹醉卧，牧童树下正酣眠。好个大晴天。
 
　少年游
隔篱对盏向梨花。一树雪微斜。清寒字句，黄昏院落，春在邻家 。  
 东风说着痴情话，花落几多些？酒里心情，眉边往事，回首已天涯。
 
　　玉蝴蝶，孔明灯
　　为谁付却今生？注定是飘零。瘦骨寄无凭，红尘恨一程。       
轻纱堪薄幸，何处解伶仃。回首看来轻，人间初上灯。
 
　丑奴儿
　　依稀梦里还年少，一笑天真，无忌青春，草色连天野上匀。        
如今早把疏狂戒，两鬓烟尘，帘外黄昏，莫道东风不恼人。
 
浣溪纱
　　漠漠云深低压门，廉纤春雨似愁匀。浑无一处不沾身。      
多少轻狂虚掷处，三千泥泞过来人。如今半是赖樽分。
 
满庭芳
同徽州布衣、倒影约题残梅，调寄满庭芳
泥径红深，老枝香浅，簌寒茕立盈盈 。影斜篱角，相对两伶仃。十二栏杆倚遍，芳心守、一座孤城。依稀里，旧时清曲，零落和谁听。              
同怀疏骨瘦，梅卿怜我，我惜梅卿。算矜诩穷身，别样风情。劝汝休言无籍，来年约、应许娉婷。君还看，东风过处，野陌已青青。
 
　千秋岁引 ，悼伯父
　　静夜飙风，闻音笔折，一派伤心向谁说。悲声越从三千里，家山可落白头雪？见寻常，却难渡，死生别。        
总有冷秋霜白发，总有乱丘埋瘦骨，石老云荒一枯叶。寄梦北坡漫蹀躞，无情野草无情月。泪干时，夜阑后，听风咽。
 
留春令
　　别来休说，两眉离恨，几程烟水。雁字长天一行书，写不尽，愁滋味。       
旧曲新词伤心事，怕西风问起。回首闲池又依稀，藕花面，轻云袂。
 
减兰
　　芳心孤寂，本与红尘无约契。未语先休，不向飞花问理由。       
风流云散，何必伤怀兼辗转。昨日烟霞，赚得谁人一叹嗟。
 
高阳台 ，听笛
娴静遥山，销凝冷月，幽幽一笛清音。莫道中空，须知贮满伤心。绮窗怅倚长宵立，竹影中、蛩切寒侵。又匆匆，吹破东风，不管情深。
　　   情深何耐天涯远，忆长安道上，黄鹤楼阴。愁趁杨花，随风舞遍江浔。别来尝尽辛酸事，更休提、潦倒如今。待青衫，落满梅花，夜已深沉。
 
出律卜算子
　　无份挑帘听，无份相思寄。无份说来亦无由，无奈还相忆。       
去了落花红，去了东流水.去了九分不死心，去守浑无计。
 
　菩萨蛮
　　东风又被相思恼，天边谁挂银钩小。欹枕暖香沉，隔帘春已深。      
夜来轻入梦，花影涵窗重。醒复对灯痴，那人知不知？
 
　　菩萨蛮
　　落红又与青枝别，浓云漫掩初弦月。休去忆当时，垂扬千万丝。     
阑干愁倚遍，薄暮天将晚。也拟付秦筝，回风听不听？
 
　　采桑子
　　春愁藉雨消成恨，似此生涯。似此天涯，似此飞蓬对落花。      
当时曾有千般味，无奈韶华。无奈霜华，无奈温柔一指沙。
 
清平乐
　　春情短薄，风雨催零落。浅紫深红都是错，漫遣思量无著。     
拚吾一世风华，输他半阕嗟呀。纵有丁香千结，怕还难寄天涯。
 
　菩萨蛮
　　无端赋得钗头凤，伤心一场谁能共。凉月可怜宵，西窗桐影摇。      
更深占烛燧，可解故人意？心绕几千环，蛮笺墨未干。
 
　　阮郎归
　　几番花信赌风流，荼蘼谢后休。十分春色半分留，红尘谁自由？      
云逐水，柳萦舟，情丝解得不？东君休问几多愁，眉间一任秋。
 
　　鹧鸪天 ，吊苏曼殊
　　谁与诗僧醉一壶？红尘不似梦怀初。徒伤乱世悲孤雁，忍看斜阳照断墟。         
风裂袖，浪漂芦，人间别后料无殊。禅心已作沾泥絮，肯惜钱塘小小苏？
 
       高阳台
匝地残香，擦肩燕影，几番未了缘因。持谢青枝，依依还念芳茵。飘零休恨无情雨，恨浮萍、原本无根。最堪怜，一半沉溪，一半成尘。     来年休把春愁种，恐难酬青眼，辜负深恩。弦绝心惊，隔帘又是黄昏。孤舟已障烟波里，问谁人、肯惜天真？怕天真、堕粉研灰，一霎无痕。
 
　　虞美人，思儿
　　今生深欠吾儿诺，思想千般错。一腔无奈向谁言，唯有轻凉夜半付词笺。              
昨宵电话今回味，稚语犹萦耳。声声要我早归家，院绕咸岩患芤芽花。
 
减兰
秋风轻易，老叶残花摧落矣。好是成泥，去处还归来处兮。      
懵懵可可，哪片飞红知是我。摇首呵呵，尘世一遭值得么？
 
减兰
尘缘云沫，江海遭逢飘一叶。故我伶仃，屈指几人堪与听。       
心期无准，见说枉然犹不肯。一段咨嗟，知是烟花是雪花？
 
八声甘州，有感“美人迟暮”
又熏风几度上蔷薇，零落砌苔间。忆箫声弄晚，素衣芳寇，图画江南。梦醒芳菲何处，世事若云烟。无计挽春去，剩得痴闲。            不恨庭空夜悄，恨蛮风吹老，如许眉弯。看花花不语，月下一身寒。笑如今、孑身细影，到底将、绿鬓换流年。消磨尽、一生春色，知为谁怜？
 
 
浣溪纱，和韵并寄
想是流年隔雾纱，明珠遗落在天涯。一春消息远云槎。       
眼底朦胧尘蔽月，心期摇曳水生花。长安谁为织烟霞。
 
七律
醉里愁乡不可雕， 重楼灯火伴琴寥。 盈盈蒲月荷香细， 碌碌鹏城雨梦潇。
词怠怎堪依古谱， 肩沉每误识新潮。 蓬风柳外催人紧， 几送归云过白桥。  
 
菩萨蛮
淡黄衫子烟罗扇，渐消暑气芙蓉簟。拂面晚风轻，青丝绾不成。    
夜凉何必绾，绾也无人见。依旧守梅窗，行人莫忘乡。
