【卷10】

涵虚亭

水轩花榭两争妍，秋月春风各自偏。
惟有此亭无一物，坐观万景得天全。

寒菊

轻肌弱骨散幽葩，真是青裙两髻丫。
便有佳名配黄菊，应缘霜後苦无花。

寒具

纤手搓来玉数寻碧油轻蘸嫩黄深。
夜来春睡浓於酒，压褊佳人缠臂金。

寒芦港

溶溶晴港漾春晖，芦笋生时柳絮飞。
还有江南风物否，桃花流水J鱼肥。

寒食日答李公择三绝次韵

从来苏李得名双，只恐全齐笑陋邦。
诗似悬河供不办，故欺张籍陇头泷。

寒食日答李公择三绝次韵

簿书鼓不知春，佳句相呼赖故人。
寒食德公方上冢，归来谁主复谁宾。

寒食日答李公择三绝次韵

巡城已困尘埃眯，执扑仍遭虮虱缘。
欲脱布衫携素手，试开病眼点黄连。

寒食未明至湖上，太守未来，两县令先在

城头月落尚啼乌，乌榜红舷早满湖。
鼓吹未容迎五马，水云先已扬双凫。
映山黄帽螭头舫，夹道青烟鹊尾炉。
老病逢春只思睡，独求僧榻寄须臾。

寒食宴提刑致语口号

良辰易失，四者难并。
故人相逢，五斗径醉。
况中年离合之感，正寒食清明之间。
时乎不可再来，贤者而後乐此。
恭惟提刑学士，才本天授，
学为人师。事业存乎斯民，
文章盖其余事。望之已试于冯翊，
翁子暂还於会稽。知府学士，
接好邻邦，缔交册府。
莫逆之契，义等於天伦；
不腆之辞，意勤於地主。
力讲两君之好，可无七字之诗。
欲使异时，传为盛事。
云间画鼓叠春雷，千骑寻芳戏马台。
半道已逢山简醉，万人争看谪仙来。
淮西按部威尤凛，历下怀仁首重回。
还把去年留客意，折花临水更徘徊。

寒食夜

漏声透入碧窗纱，人静秋千影半斜。
沉麝不烧金鸭冷，淡云笼月照梨花。

寒食与器之游南塔寺寂照堂

城南钟鼓斗清新，端为投荒洗瘴尘。
总是镜空堂上客，谁为寂照境中人。
红英扫地风惊晓，绿叶成阴雨洗春。
记取明年作寒食，杏花曾与此翁邻。

寒食雨二首

自我来黄州，已过三寒食。
年年欲惜春，春去不容惜。
今年又苦雨，两月秋萧瑟。
卧闻海棠花，泥污燕脂雪。
暗中偷负去，夜半真有力。
何殊病少年，病起头已白。

寒食雨二首

春江欲入户，雨势来不已。
小屋如渔舟，蒙蒙水云里。
空庖煮寒菜，破灶烧湿苇。
那知是寒食，但见乌衔纸。
君门深九重，坟墓在万里。
也拟哭途穷，死灰吹不起。

韩干马

少陵翰墨无形画，韩干丹青不语诗。
此画此诗真已矣，人间驽骥漫争驰。

韩干马十四匹

二马并驱攒八蹄，二马宛颈i尾齐。
一马任前双举後，一马却避长呜嘶。
老髯奚官奇且顾，前身作马通马语。
後有八匹饮且行，微流赴吻若有声。
前者既济出林鹤，後者欲涉鹤俯啄。
最後一匹马中龙，不嘶不动尾摇风。
韩生画马真是马，苏子作诗如见画。
世无伯乐亦无韩，此诗此画谁当看。

韩康公挽词三首

故国非乔木，兴王有世臣。
嗟余後死者，犹及老成人。
德业经文武，风流表|绅。
空余行乐地，处处泣遗民。

韩康公挽词三首

再世忠清德，三朝翊赞勋。
功成不归国，就访敢忘君。
旧学严诗律，余威靖塞氛。
何当继韩奕，故吏总能文。

韩康公挽词三首

西第开东阁，初筵点后尘。
笙歌邀白发，灯火乐青春。
扶路三更罢，回头一梦新。
赋诗犹墨湿，把卷独沾巾。

韩康公坐上侍儿求书扇上二首

窗摇细浪鱼吹日，手弄黄花蝶透衣。
不觉春风吹酒醒，空教明月照人归。

韩康公坐上侍儿求书扇上二首

一一窗扉面水开，更於何处觅蓬莱。
天香满袖人知否，曾到旃檀小殿来。

韩退之《孟郊墓铭》云U以昌其诗。举此问王定国，当昌其身耶，抑昌其诗也？来诗下语未契，作此答之

昌身如饱腹，饱尽还当饥。
昌诗如膏面，为人作容姿。
不如昌其气，郁郁老不衰。
虽云老不衰，劫坏安所之。
不如昌其志，志壹气自随。
养之塞天地，孟轲不吾欺。
人言魏勃勇，股栗向小儿。
何如鲁连子，谈笑却秦师。
慎勿怨谤谗，乃我得道资。
淤泥生莲花，粪壤出菌芝。
赖此善知识，使我枯生荑。
吾言岂须多，冷暖子自知。

韩子华石淙庄

绛侯百万兵，尚畏书牍背。
功名意不已，数与危机会。
我公抱绝识，凛凛镇横溃。
欲收伊吕迹，远与巢由对。
誓言虽未从，久已断诸内。
区区为怀祖，颇觉义之隘。
此身随造物，一叶舞澎湃。
田园不早定，归宿终安在。
彼美石淙庄，每到百事废。
泉流知人意，屈折作涛濑。
寒光洗肝膈，清响跨竽籁。
我旧门前客，放言不自外。
园中亦何有，荟蔚可胜计。
请公试回首，岁晚余苍桧。

汉水

舍棹忽逾月，沙尘困远行。
襄阳逢汉水，偶似蜀江清。
蜀江固浩荡，中有蛟与鲸。
汉水亦云广，欲涉安敢轻。
文王化南国，游女俨如卿。
洲中浣纱子，环佩锵锵鸣。
古风随世变，寒水空泠泠。
过之不敢慢，伫立整冠缨。

菡萏亭

日日移床趁下风，清香不断思何穷。
若为化作龟千岁，巢向田田乱叶中。

杭州故人信至齐安

昨夜风月清，梦到西湖上。
朝来闻好语，扣户得吴饷。
轻圆白晒荔，脆酽红螺酱。
更将西庵茶，劝我洗江瘴。
故人情义重，说我必西向。
一年两仆夫，千里问无恙。
相期结书社，未怕供诗帐。
还将梦魂去，一夜到江涨。

濠州七绝涂山

川锁支祁水尚浑，地埋汪罔骨应存。
樵苏已入黄能庙，乌鹊犹朝禹会村。

合浦愈上人，以诗名岭外，将访道南岳，留诗壁上云U闲伴孤云自在飞。东坡居士过其精舍，戏和其韵

孤云出岫岂求伴，锡杖凌空自要飞。
为问庭松尚西指，不知老奘几时归。

何公桥

天壤之间，水居其多。
人之往来，如鹈在河。
顺水而行，云驰鸟疾。
维水之利，千里咫尺。
乱流而涉，过膝则止。
维水之害，咫尺千里。
沔彼滥觞，蛙跳┯巍
溢而怀山，宰禹所忧。
岂无一木，支此大坏。
舞于盘涡，冰折雷解。
坐使此邦，画为两州。
鸡犬相闻，胡越莫救。
允毅何公，甚勇於仁。
始作石梁，其艰其勤。
将作复止，更此百难。
公心如铁，非石则坚。
公以身先，民以悦使。
老壮负石，如负其子。
疏为玉虹，隐为金堤。
直栏横槛，百贾所栖。
我来与公，同载而出。
呼填道，抱其马足。
我叹而言，视此滔滔。
未见刚者，孰为此桥。
愿公千岁，与桥寿考。
持节复来，以慰父老。
如朱仲卿，食于桐乡。
我作铭诗，子孙不忘。

和蔡景繁海州石室

芙蓉仙人旧游处，苍藤翠壁初无路。
戏将桃核裹黄泥，石间散掷如风雨。
坐令空山出锦绣，倚天照海花无数。
花间石室可容车，流苏宝盖窥灵宇。
何年霹雳起神物，玉棺飞出王乔墓。
当时醉卧动千日，至今石缝余糟醑。
仙人一去五十年，花老室空谁作主。
手植数松今偃盖，苍髯白甲低琼户。
我来取酒酹先生，后车仍载胡琴女。
一声冰铁散岩谷，海为澜翻松为舞。
尔来心赏复何人，持节中郎醉无伍。
独临断岸呼日出，红波碧t相吞吐。
径寻我语觅余声，拄杖彭铿叩铜鼓。
长篇小字远相寄，一唱三叹神凄楚。
江风海雨入牙颊，似听石室胡琴语。
我今老病不出门，海山岩洞知何许。
门外桃花自开落，床头酒瓮生尘土。
前年开合放柳枝，今年洗心归佛祖。
梦中旧事时一笑，坐觉俯仰成今古。
愿君不用刻此诗，东海桑田真旦暮。

和蔡准郎中见邀游西湖三首

夏潦涨湖深更幽，西风落木芙蓉秋。
飞雪暗天云拂地，新蒲出水柳映洲。
湖上四时看不足，惟有人生飘若浮。
解颜一笑岂易得，主人有酒君应留。
君不见钱塘游宦客，朝推囚，
暮决狱，不因人唤何时休。

和蔡准郎中见邀游西湖三首

城市不识江湖幽，如与蟪蛄语春秋。
试令江湖处城市，却似麋鹿游汀洲。
高人无心无不可，得坎且止乘流浮。
公卿故旧留不得，遇所得意终年留。
君不见抛官彭泽令，琴无弦，
巾有酒，醉欲眠时遣客休。

和蔡准郎中见邀游西湖三首

田间决水鸣幽幽，插秧未遍麦已秋。
相携烧笋苦竹寺，却下踏藕荷花洲。
船头斫鲜细缕缕，船尾炊玉香浮浮。
临风饱食得甘寝，肯使细故胸中留。
君不见壮士憔悴时，饥谋食，
渴谋饮，功名有时无罢休。

和参寥

芥舟只合在坳堂，纸帐心期老孟光。
不道山人今忽去，晓猿啼处月茫茫。

和参寥见寄

黄楼南畔马台东，云月娟娟正点空。
欲共幽人洗笔砚，要传流水入丝桐。
且随侍者寻西谷，莫学山僧老祝融。
待我西湖借君去，一杯汤饼泼油葱。

和晁美叔老兄

反观皆自直，相诋竟谁谀。
事过始堪笑，梦中今了无。
珍才尚空谷，瘦马正长途。
未识造物意，茫然同一炉。

和晁同年九日见寄

仰看鸾鹄刺天飞，富贵功名老不思。
病马已无千里志，骚人长负一秋悲。
古来重九皆如此，别後西湖付与谁。
遣子穷愁天有意，吴中山水要清诗。

和陈传道雪中观灯

新年乐事叹何曾，闭合烧香一病僧。
未忍便倾浇别酒，且来同看照愁灯。
颍鱼跃处新亭近，湖雪消时画舫升。
只恐樽前无此客，清诗带有士龙能。

和陈述古拒霜花

千林扫作一番黄，只有芙蓉独自芳。
唤作拒霜知未称，细思却是最宜霜。

和代器之

雨过郊原一番新，寻芳车马踏无尘。
普天冷食闻前古，萧寺清游属两人。
不作缙谖市吕，颇同之问感余春。
明年归藉梨花上，应会群贤及四邻。

和董传留别

缯大布裹生涯，腹有诗书气自华。
厌伴老儒烹瓠叶，强随举子踏槐花。
囊空不办寻春马，眼乱行看择婿车。
得意犹堪夸世俗，诏黄新湿字如鸦。

和段屯田荆林馆

南山有佳色，无人空自奇。
清诗为题品，草木变芬菲。
谢女得秀句，留待中郎归。
便当勤鞭策，仆倦马亦饥。

和顿教授见寄，用除夜韵

我笑陶渊明，种秫二顷半。
妇言既不用，还有责子叹。
无弦则无琴，何必劳抚玩。
我笑刘伯伦，醉发蓬茅散。
二豪苦不纳，独以锸自伴。
既死何用埋，此身同夜旦。
孰云二子贤，自结两重案。
笑人还自笑，出口谈治乱。
一生溷尘垢，晚以道自盥。
无成空得懒，坐此百事缓。
仄闻顿夫子，讲道出新贯。
岂无一尺书，恐不记庸懦。
陋邦贫且病，数米铢称炭。
惭愧章先生，十日坐空馆。
袖中出子诗，贪读酒屡暖。
狂言各须慎，勿使输薪粲。

和公济饮湖上

昨夜醉归还独寝，晓来宿雨鸣孤枕。
扁舟小棹截湖来，正见青山驳云锦。
须知老人兴不浅，莫学公荣不共饮。
与君歌鼓乐丰年，唤取千夫食陈廪。

和郭功甫韵送芝道人游隐静

观音妙智力，应感随缘度。
芝师访东坡，宁辞万里步。
道义妙相契，十年同去住。
行穷半世间，又欲浮杯渡。
我愿焚囊钵，不作陈俗具。
会取却归时，只是而今路。

和何长官六言次韵五首

作邑君真伯厚，去官我岂曼容。
一廛愿托仁政，六字难赓变风。

和何长官六言次韵五首

五噫已出东洛，三复愿比南容。
学道未逢潘盎，草书犹似杨风。

和何长官六言次韵五首

石渠何须反顾，水驿幸足相容。
长江大欲见庇，探支八月凉风。

和何长官六言次韵五首

清风初号地籁，明月自写天容。
贫家何以娱客？但知抹月批风。

和何长官六言次韵五首

青山自是绝色，无人谁与为容。
说向市朝公子，何殊马耳东风。

和黄龙清老三首

万山不隔中秋月，一雁能传寄远书。
深密伽陀枯战笔，真诚相见问何如。

和黄龙清老三首

风前橄榄星宿落，月下桄榔羽扇开。
静默堂中有相忆，清江或遣化人来。

和黄龙清老三首

骑驴觅驴真可笑，以马喻马亦成痴。
一天月色为谁好，二老风流各自知。

和黄鲁直烧香二首

四句烧香偈子，随香遍满东南。
不是闻思所及，且令鼻观先参。

和黄鲁直烧香二首

万卷明窗小字，眼花只有斓斑。
一炷烟消火冷，半生身老心闲。

和黄鲁直食笋次韵

饱食有残肉，饥食无余菜。
纷然生喜怒，似被狙公卖。
尔来谁独觉，凛凛白下宰。
一饭在家僧，至乐甘不坏。
多生味蠹简，食笋乃余债。
萧然映樽俎，未肯杂菘芥。
君看霜雪姿，童稚已耿介。
胡为遭暴横，三嗅不忍嘬。
朝来忽解箨，势迫风雷噫。
尚可晌三闾，饭筒缠五采。

和黄鲁直效进士作二首岁寒知松柏

龙蛰虽高卧，鸡鸣不废时。
炎凉徒自变，茂悦两相知。
已负栋梁质，肯为儿女姿。
那忧霜贸贸，未喜日迟迟。
难与夏虫语，永无秋实悲。
谁知此植物，亦解秉天彝。

和黄秀才监空阁

明月本自明，无心孰为境。
挂空如水监，写此山河影
我观大瀛海，巨浸与天永。
九州居其间，无异蛇盘镜。
空水两无质，相照但耿耿。
妄云桂兔蟆，俗说皆可屏。
我游监空阁，缺月正凄冷。
黄子寒无衣，对月句愈警。
借君方诸泪，一沐管城颖。
谁言小丛林，清绝冠五岭。

和寄天选长官

寓形宇宙间，佚我方以老。
流光安足恃，百岁同过鸟。
顷予萦网罗，文采缘自表。
自古山林人，何曾识机巧。
但记寒岩翁，论心秋月皎。
黄香十年旧，禅学参众妙。
虚怀养天和，肯徇奔走闹。
官居职事理，晨起何用早。
桐阴满西斋，叱吏供洒扫。
眷予东南来，野饭煮芹蓼。
葆光既清高，令尹亦高蹈。
相将古寺行，软语颓晚照。
公家不畸人，虚缘能自保。
卜筑嵩山阳，何当从结好。
中山饶胜景，一览未易了。
何时命巾车，共陟云外峤。
翻思筋力疲，不复追踊跳。
公诗拟南山，雄拔千丈峭。
形容逼天真，邂逅识其要。
藩篱吾未窥，敢议穷阃奥。

和蒋发运

夜语翻千偈，书来又一言。
此身真佛祖，何处不羲轩。
船稳江吹坐，楼空月入樽。
遥知思我处，醉墨在颓垣。

和蒋夔寄茶

我生百事常随缘，四方水陆无不便。
扁舟渡江适吴越，三年饮食穷芳鲜。
金~玉脍饭炊雪，海螯江柱初脱泉。
临风饱食甘寝罢，一瓯花乳浮轻圆。
自从舍舟入东武，沃野便到桑麻川。
剪毛胡羊大如马，谁记鹿角腥盘筵。
厨中蒸粟堆饭瓮，大约更取酸生涎。
柘罗铜碾弃不用，脂麻白土须盆研。
故人犹作旧眼看，谓我好尚如当年。
沙溪北苑强分别，水脚一线争谁先。
清诗两幅寄千里，紫金百饼费万钱。
吟哦烹嚼两奇绝，只恐偷乞烦封缠。
老妻稚子不知爱，一半已改姜盐煎。
人生所遇无不可，南北嗜好知谁贤。
死生祸福久不择，更论甘苦争蚩妍。
知君穷旅不自释，因诗寄谢聊相镌。

和孔君亮郎中见赠

偶对先生尽一樽，醉看万物汹崩奔。
优游共我聊卒岁，肮脏如君合倚门。
只恐掉头难久住，应须倾盖便深论。
固知严胜风流在，又见长身十世孙。

和孔郎中荆林马上见寄

秋禾不满眼，宿麦种亦稀。
永愧此邦人，芒刺在肤肌。
平生五千卷，一字不救饥。
方将怨无襦，忽复歌缁衣。
堂堂孔北海，直气凛群儿。
朱轮未及郊，清风已先驰。
何以累君子，十万贫与羸。
滔滔满四方，我行竟安之。
何时剑关路，春山闻子规。

和孔密州五绝见邸家园留题

大旆传闻载酒过，小诗未忍著砖磨。
阳关三叠君须秘，除却胶西不解歌。

和孔周翰二绝再观邸园留题

小园香雾晓蒙笼，醉守狂词未必工。
鲁叟录诗应有取，曲收彤管邶{风。

和李邦直沂山祈雨有应

高田生黄埃，下田生苍耳。
苍耳亦已无，更问麦有几。
蛟龙睡足亦解惭，二麦枯时雨如洗。
不知雨从何处来，但闻吕梁百步声如雷。
试上城南望城北，际天菽粟青成堆。
饥火烧肠作牛吼，不知待得秋成否。
半年不雨坐龙慵，共怨天公不怨龙。
今朝一雨聊自赎，龙神社鬼各言功。
无功日盗太仓谷，嗟我与龙同此责。
劝农使者不汝容，因君作诗先自劾。

和李太白

寄卧虚寂堂，月明浸疏竹。
泠然洗我心，欲饮不可掬。
流光发永叹，自昔非余独。
行年四十九，还此北窗宿。
缅怀卓道人，白首寓医卜。
谪仙固远矣，此士亦难复。
世道如弈棋，变化不容覆。
惟应玉芝老，待得蟠桃熟。

和林子中待制

两翁留滞各皤然，人笑迂疏老更坚。
共把鹅儿一樽酒，相逢卵色五湖天。
江边遗爱啼斑白，海上先声入管弦。
早晚渊明赋归去，浩歌长啸老斜川。

和刘长安题薛周逸老亭，周善饮酒，未七十而致仕

近闻薛公子，早退惊常流。
买园招野鹤，凿井动潜A。
自言酒中趣，一斗胜凉州。
翻然拂衣去，亲爱挽不留。
隐居亦何乐，素志庶可求。
所亡嗟无几，所得不啻酬。
青春为君好，白日为君悠。
山鸟奏琴筑，野花弄闲幽。
虽辞功与名，其乐实素侯。
至今清夜梦，尚惊冠压头。
谁能载美酒，往以大白浮。
之子虽不识，因公可与游。

和刘道原寄张师民

仁义大捷径，诗书一旅亭。
相夸绶若若，犹诵麦青青。
腐鼠何劳吓，高鸿本自冥。
颠狂不用唤，酒尽渐须醒。

和刘道原见寄

敢向清时怨不容，直嗟吾道与君东。
坐谈足使淮南惧，归去方知冀北空。
独鹤不须惊夜旦，群乌未可辨雌雄。
庐山自古不到处，得与幽人子细穷。

和刘道原咏史

仲尼忧世接舆狂，臧谷虽殊竟两亡。
吴客漫陈豪士赋，桓侯初笑越人方。
名高不朽终安用，日饮无何计亦良。
独掩陈编吊兴废，窗前山雨夜浪浪。

和刘景文见赠

元龙本志陋曹吴，豪气峥嵘老不除。
失路今为哙等伍，作诗犹似建安初。
西来为我风黧面，独卧无人雪缟卢。
留子非为十日饮，要令安世诵亡书。

和刘景文雪

占雨又得雪，龟宁欺我哉。
似知吾辈喜，故及醉中来。
童子愁冰砚，佳人苦胶杯。
那堪李常侍，入蔡夜衔枚。

和流杯石上草书小诗

蜂腰鹤膝嘲希逸，春蚓秋蛇病子云。
醉里自书醒自笑，如今二绝更逢君。

和鲁人孔周翰题诗二首

坏壁题诗已五年，故人风物两依然。
定知来岁中秋月，又照先生枕麴眠。

和鲁人孔周翰题诗二首

更邀明月说明年，记取孤吟孟浩然。
此去宦游如传舍，拣枝惊鹊几时眠。

和潞公超然台次韵

我公厌富贵，常苦勋业寻。
相期赤松子，永望白云岑。
清风出谈笑，万窍为号吟。
吟成超然诗，洗我蓬之心。
嗟我本何人，麋鹿强冠襟。
身微空志大，交浅屡言深。
嘱公如得谢，呼我幸寄音。
但恐酒钱尽，烦公挥橐金。

和梅户曹会猎铁沟

山西从古说三明，谁信儒冠也捍城。
竿上鲸鲵犹未掩，草中狐兔不须惊。
东州赵叟饮无敌，南国梅仙诗有声。
向不如皋闲射雉，归来何以得卿卿。

和穆父新凉

家居妻儿号，出仕猿鹤怨。
未能逐什一，安敢搏九万。
常恐樗栎身，坐缠冠盖蔓。
受知如负债，粗报乃焚券。
但知眠牛衣，宁免刺虎圈。
清风来既雨，新稻香可饭。
紫蟹应已肥，白酒谁能劝。
君今崔蔡手，正比赵张健。
三公行可致，一语先自献。
幸推江湖心，适我鱼鸟愿。

和穆父新凉

若人今已无，此竹宁复有。
那将春蚓笔，画作风中柳。
君看断崖上，瘦节蛟蛇走。
何时此霜竿，复入江湖手。

和穆父新凉

晁子拙生事，举家闻食粥。
朝来又绝倒，谀墓得霜竹。
可怜先生盘，朝日照苜蓿。
吾诗固云尔，可使食无肉。

和南都赵少师

富贵功名已两忘，望高嵩华量包湘。
还家傲似蒙庄子，定策忠于汉霍光。
远访交亲情益重，共论诗酒兴偏长。
园亭继日休车马，却悔多年滞庙堂。

和欧阳少师会老堂次韵

一时冠盖尽严终，旧德年来岂易逢。
闻道堂中延盖叟，定应床下拜梁松。
蠹鱼自晒闲箱箧，科斗长收古鼎钟。
我欲弃官重问道，寸j何以得舂容。

和欧阳少师寄赵少师次韵

朱门有遗啄，千里来燕雀。
公家冷如冰，百呼无一诺。
平生亲友半迁逝，公虽不怪旁人愕。
世事如今腊酒x，交情自古春云薄。
二公凛凛和非同，畴昔心亲岂貌从。
白须相映松间鹤，清句更酬雪里鸿。
何日扬雄一廛足，却追范蠡五湖中。

和钱穆父送别并求顿递酒

联镳接武两长身，t鹭行中笑语亲。
九子羡君门户壮，八州怜我往来频。
伫闻东府开宾阁，便乞西湖洗塞尘。
更向青齐觅消息，要知从事是何人。

和钱四寄其弟

再见涛头涌玉轮，烦君久驻浙江春。
年来总作维摩病，堪笑东西二老人。

和钱四寄其弟

老来日月似车轮，此去知逢几个春。
昨夜冰花犹作柱，晓来梅子已生人。

和秦太虚梅花

西湖处士骨应槁，只有此诗君压倒。
东坡先生心已灰，为爱君诗被花恼。
多情立马待黄昏，残雪消迟月出早。
江头千树春欲，竹外一枝斜更好。
孤山山下醉眠处，点缀裙腰纷不扫。
万里春随逐客来，十年花送佳人老。
去年花开我已病，今年对花还草草。
不知风雨卷春归，收拾余香还畀昊。

和人登海表亭

谯门对耸压危坡，览胜无如此得多。
尽见西山遮岱岭，迥分东野隔新罗。
花时千圃堆红锦，雪昼双城叠白波。
回首球场尤醒眼，一番风送监重磨。

和人回文五首

红窗小泣低声怨，永夕春寒斗帐空。
中酒落花飞絮乱，晓莺啼破梦匆匆。

和人回文五首

同谁更倚闲窗绣，落日红扉小院深。
东复西流分水岭，恨兼愁续断弦琴。

和人回文五首

寒信风飘霜叶黄，冷灯残月照空床。
看君寄忆传文锦，字字萦愁写断肠。

和人回文五首

前堂画烛夜凝泪，半夜清香荔惹裳。
烟锁竹枝寒宿鸟，水沉天色霁横参。

和人回文五首

蛾翠敛时闻燕语，泪珠弹处见鸿归。
多情妾似风花乱，薄幸郎如露草曦。

和人假山

上党搀天碧玉环，绝河千里抱商颜。
试观烟雨三峰外，都在灵仙一掌间。
造物何如童子戏，写真聊发使君闲。
何当挈取西征去，画作围床六曲山。

和人见赠

只写东坡不著名，此身已是一长亭。
壮心无复春流起，衰鬓从教病叶零。
知有雪儿供笔砚，应嗤灶妇洗盆瓶。
回来索酒公应厌，京口新传作客经。

和人求笔迹

麦光铺几净无瑕，入夜青灯照眼花。
从此剡藤真可吊，半纡春蚓绾秋蛇。

和人雪晴书事

消尽琼瑶云驭归，余寒犹复助风威。
垂帘渐学秋霖滴，满地犹疑夜月辉。
冻壤相和开荜户，流澌半释拥苔矶。
可怜乌鹊饥无食，日暮空林何所依。

和邵同年戏赠买收秀才三首

倾盖相欢一笑中，从来未省马牛风。
卜邻尚可容三径，投社终当作两翁。
古意已将兰缉佩，招词闲咏桂生丛。
此身自断天休问，白发年来渐不公。

和邵同年戏赠买收秀才三首

朝见新荑出旧槎，骚人孤愤苦思家。
五噫处士大穷约，三赋先生多诞夸。
帐外鹤鸣奁有镜，筒中钱尽案无鲑。
玉川何日朝金阙，白昼关门守夜叉。

