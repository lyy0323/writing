【卷21】

太白词

神之来，怅何晚。
山重复，路幽远。
神之去，飘莫追。
德未报，民之思，
永万祀兮。

太白山下早行，至横渠镇，书崇寿院壁

马上续残梦，不知朝日升。
乱山横翠幛，落月澹孤灯。
奔走烦邮吏，安闲愧老僧。
再游应眷眷，聊亦记吾曾。

太夫人以无咎生日置酒留余，夜归，书小诗贺上

寿樽余沥到朋簪，要与郎君语夜深。
敢问阿婆开後阁，井中车辖任浮沉。

太皇太后阁六首

h刻春何力，欣荣物自知。
发生虽有象，覆载本无私。

太皇太后阁六首

渐台通翠浪，暑殿转清风。
帘卷东朝散，金乌未遽中。

太皇太后阁六首

小殿黄金榜，珠帘白玉钩。
一声双日跸，春色满皇州。

太皇太后阁六首

日永蚕收簇，风高麦上场。
朝来藉田令，菰黍献时芳。

太皇太后阁六首

舞羽诸羌伏，销兵万汇苏。
只应黄纸诰，便是赤灵符。

太皇太后阁六首

仗下春朝散，宫中昼漏稀。
两厢休侍御，应下读书帏。

太皇太后阁六首

令节陈诗岁岁新，从官何以寿吾君。
愿储医国三年艾，不作沉湘九辩文。

太皇太后阁六首

五日占云十日风，忧勤终岁为三农。
春来有喜何人见，好学神孙类祖宗。

太皇太后阁六首

忠臣谅节今千岁，孝女孤风满四方。
不复巫阳占郢梦，空余仲御扣河章。

太皇太后阁六首

共道十年无腊雪，且欣三白压春田。
尽驱南亩扶犁手，稍发中都朽贯钱。

太皇太后阁六首

不独清心能省事，应缘克已自销兵。
传闻塞外千君长，欲趁新年贺太平。

太皇太后阁六首

长养恩深动植均，只忧贪吏尚残民。
外廷已拜枭羹赐，应助吾君去不仁。

太守徐君猷、通守孟亨之，皆不饮酒，以诗戏之

孟嘉嗜酒桓温笑，徐邈狂言孟德疑。
公独未知其趣尔，臣今时复一中之。
风流自有高人识，通介宁随薄俗移。
二子有灵应抚掌，吾孙还有独醒时。

太虚以黄楼赋见寄，作诗为谢

我在黄楼上，欲作黄楼诗。
忽得故人书，中有黄楼词。
黄楼高十丈，下建五丈旗。
楚山以为城，泗水以为池。
我诗无杰句，万景骄莫随。
夫子独何妙，雨雹散雷椎。
雄辞杂今古，中有屈宋姿。
南山多磬石，清滑如流脂。
朱蜡为摹刻，细妙分毫厘。
佳处未易识，当有来者知。

探梅

问信风篁岭下梅。

汤村开运盐河雨中督役

居官不任事，萧散羡长卿。
胡不归去来，滞留愧渊明。
盐事星火急，谁能恤农耕。
薨薨晓鼓动，万指罗沟坑。
天雨助官政，泫然淋衣缨。
人如鸭与猪，投泥相溅惊。
下马荒堤上，四顾但湖泓。
线路不容足，又与牛羊争。
归田虽贱辱，岂失泥中行。
寄语故山友，慎毋厌藜羹。

唐道人言，天目山上俯视雷雨，每大雷电，但闻云中如婴儿声，殊不闻雷震也

已外浮名更外身，区区雷电若为神。
山头只作婴儿看，无限人间失箸人。

堂後白牡丹

城西千叶岂不好，笑舞春风醉脸丹。
何似后堂冰玉洁，游蜂非意不相干。

桃花

争开不待叶，密缀欲无条。
傍沼人窥监，惊鱼水溅桥。

陶骥子骏佚老堂二首

文举与元礼，尚得称世旧。
渊明吾所师，夫子乃其後。
挂冠不待年，亦岂为五斗。
我歌归来引，千载信尚友。
相逢黄卷中，何似一杯酒。
君醉我且归，明朝许来否。

陶骥子骏佚老堂二首

我从庐山来，目送孤飞云。
路逢陆道士，知是千岁人。
试问当时友，虎溪已埃尘。
似闻佚老堂，知是几世孙。
能为五字诗，仍戴漉酒巾。
人呼小靖节，自号葛天民。

滕达道挽词二首

先帝知公早，虚怀第一人。
至今诗礼将，独数武宣臣。
材大虽难用，时来亦少信。
高平风烈在，威敏典刑新。
空试乘边策，宁留相汉身。
凄凉旧部曲，泪湿冢前麟。

滕达道挽词二首

云梦连江雨，樊山落木秋。
公方占贾f，我正买牛。
共有江湖乐，俱怀畎亩忧。
荆溪欲归老，浮玉偶同游。
肮脏仪刑在，惊呼岁月遒。
回头杂歌哭，挽语不成讴。

滕县时同年西园

人皆种榆柳，坐待十亩阴。
我独种松柏，守此一片心。
君看闾里间，盛衰日。
种木不种德，聚散如飞禽。
老时吾不识，用意一何深。
知人得数士，重义忘千金。
西园手所开，珍木来千岑。
养此霜雪根，迟彼鸾凤吟。
池塘得流水，龟鱼自浮沈。
幽桂日夜长，白花乱青衿。
岂独蕃草木，子孙已成林。
拱把不知数，会当出千寻。
樊侯种梓漆，寿张富华簪。
我作西园诗，以为里人箴。

藤州江上夜起对月，赠邵道士

江月照我心，江水洗我肝。
端如径寸珠，堕此白玉盘。
我心本如此，月满江不湍。
起舞者谁欤，莫作三人看。
峤南瘴疠地，有此江月寒。
乃知天壤间，何人不清安。
床头有白酒，盎若白露溥。
独醉还独醒，夜气清漫漫。
仍呼邵道士，取琴月下弹。
相将乘一叶，夜下苍梧滩。

题宝鸡县斯飞阁

西南归路远箫条，倚槛魂飞不可招。
野阔牛羊同雁骛，天长草树接云霄。
昏昏水气浮山麓，泛泛春风弄麦苗。
谁使爱官轻去国，此身无计老渔樵。

题陈公园

春池水暖鱼自乐，翠岭竹静鸟知还。
莫言叠石小风景，卷帘看尽铜官山。

题冯通直明月湖诗後

老衍清篇墨未枯，小冯新作语尤姝。
呼儿净洗涵星砚，为子赓歌堕月湖。
闻道江空抱珥，年来合浦自还珠。
请君多酿莲花酒，准拟王乔下履凫。

题过所画枯木竹石三首

老可能为竹写真，小坡今与石传神。
山僧自觉菩提长，心境都将付卧轮。

题过所画枯木竹石三首

散木支离得自全，交柯蚴Y欲相缠。
不须更说能鸣雁，要以空中得尽年。

题过所画枯木竹石三首

倦看涩勒暗蛮村，乱棘孤藤束瘴根。
惟有长身六君子，猗猗犹得似淇园。

题怀素草帖

人人送酒不曾沽，终日松间挂一壶。
草圣欲成狂便发，真堪画作醉僧图。

题姜秀郎几间

暗麝著人簪茉莉，红潮登颊醉槟榔。

题金山寺回文体

潮随暗浪雪山倾，远浦渔舟钓月明。
桥对寺门松迳小，槛当泉眼石波清。
迢迢绿树江天晓，霭霭红霞晚日晴。
遥望四边云接水，碧峰千点数鸥轻。

题净因壁

瞑倚蒲团卧钵囊，半窗疏箔度微凉。
蕉心不展待时雨，葵叶为谁倾夕阳。

题净因院

门外黄尘不见山，个中草木亦常闲。
履声如渡薄冰过，催粥华鲸守夜兰。

题李伯时《渊明东篱图》

彼哉嵇阮曹，终以明自膏。
靖节固昭旷，归来侣蓬蒿。
新霜著疏柳，大风起江涛。
东篱理黄菊，意不在芳醪。
白衣挈壶至，径醉还游遨。
悠然见南山，意与秋气高。

题李伯时画《赵景仁琴鹤图》二首

清献先生无一钱，故应琴鹤是家传。
谁知默鼓无弦曲，时向珠宫舞幻仙。

题李伯时画《赵景仁琴鹤图》二首

丑石寒松未易亲，聊将短曲调长人。
乘轩故自非明眼，终日[[舞g薪。

题李景元画

闻说神仙郭恕先，醉中狂笔势澜翻。
百年寥落何人在，只有华亭李景元。

题灵峰寺壁

灵峰山上宝陀寺，白发东坡又到来。
前世德云今我是，依稀犹记妙高台。

题领巾绝句

临池妙墨出元常，弄玉娇姿笑柳娘。
吟看屡曾惊太傅，断弦何必试中郎。

题卢鸿一《学士堂图》

昔为太室游，卢岩在东麓。
直上登封坛，一夜茧生足。
径归不复往，峦壑空在目。
安知有十志，舒卷不盈辐。
一处一卢生，裘褐荫乔木。
方为世外人，行止何烦录。
百年入箧笥，犬马同一束。
嗟余缚世累，归未有茅屋。
江干百亩田，清泉映修竹。
尚欲逃世名，岂须上图轴。

题毛女真

雾鬓风环木叶衣，山川良是昔人非。
只应闲过商颜老，独自吹箫月下归。

题女唱驿

搅辔金房道，崎岖难具陈。
浮岚常作雨，冷气不知春。
少见宽平路，多逢臃肿民。
欲知何处远，巫峡是西邻。

题清淮楼

观鱼惠子台芜没，梦蝶庄生冢木秋。
惟有清淮供四望，年年依旧背城流。

题沈君琴

若言琴上有琴声，放在匣中何不鸣？
若言声在指头上，何不於君指上听？

题沈氏天隐楼

楼上新诗二百篇，三吴处士最应贤。
非夷非惠真天隐，忘世忘身恐地仙。
散尽黄金犹好客，归来碧瓦自生烟。
灵犀美璞无人识，蔚蔚空惊草木妍。

题双楠轩

南轩前头两佳木，先生抚D常不足。
尤爱薰风五月初，白银花开光照屋。

题双竹堂壁

江上樯竿一百尺，山中楼台十二重。
山僧楼上望江上，遥指樯竿笑杀侬。

题孙思邈真

先生一去五百载，犹在峨眉西崦中。
自为天仙足官府，不应尸解坐虻虫。

题铜陵陈公园双池诗

南北檐楹照绿波，濯缨洗耳不须多。
天空月满宜登眺，看取青铜两处磨。

题铜陵陈公园双池诗

落帆重到古铜官，长是江风阻往还。
要似谪仙回舞袖，千年醉拂五松山。

题王晋卿画後

丑石半蹲山下虎，长松倒卧水中龙。
试君眼力看多少，数到云峰第几重。

题王维画

摩诘本词客，亦自名画师。
平生出入辋川上，鸟飞鱼泳嫌人知。
山光盎盎著眉睫，水声活活流肝脾。
行吟坐咏皆自见，飘然不作世俗辞。
高情不尽落缣素，连山绝涧开重帷。
百年流落存一二，锦囊玉轴酬不赀。
谁令食肉贵公子，不觉祖父驱熊罴。
细毡净几读文史，落笔璀灿传新诗。
青山长江岂君事，一挥水墨光淋漓。
手中五尺小横卷，天末万里分毫厘。
谪官南出止均颍，此心通达无不之。
归来缠裹任纨绮，天马性在终难羁。
人言摩诘是初世，欲从顾老痴不痴。
桓公崔公不可与，但可与我宽衰迟。

题王逸少帖

颠张醉素两秃翁，追逐世好称书工。
何曾梦见王与钟，妄自粉饰欺盲聋。
有如市娼抹青红，妖歌舞眩儿童。
谢家夫人澹丰容，萧然自有林下风。
天门荡荡惊跳龙，出林飞鸟一扫空。
为君草书续其终，待我他日不匆匆。

题文与可墨竹

斯人定何人，游戏得自在。
诗鸣草圣余，兼入竹三昧。
时时出木石，荒怪轶象外。
举世知珍之，赏会独予最。
知音古难合，奄忽不少待。
谁云生死隔，相见如龚隗。

题西湖楼

少年过了未衰颜，正在悲欢季孟间。
细雨溟蒙湖上寺，东风摇荡酒中山。
千金用尽终须老，百计寻思不似闲。
醉里下楼知早晚，喧喧扶路笑歌还。

题西林壁

横看成岭侧成峰，远近高低总不同。
不识庐山真面目，只缘身在此山中。

题杨次公春兰

春兰如美人，不采羞自献。
时闻风露香，蓬艾深不见。
丹青写真色，欲补离骚传。
对之如灵均，冠佩不敢燕。

题杨次公蕙

蕙本兰之族，依然臭味同。
曾为水仙佩，相识楚辞中。
幻色虽非实，真香亦竟空。
云何起微馥，鼻观已先通。

题永叔会老堂

三朝出处共雍容，岁晚交情见二公。
乘兴不辞千里远，放怀还喜一樽同。
嘉谋定国垂青史，盛事传家有素风。
自雇尘缨犹未濯，九霄终日羡冥鸿。

题云龙草堂石磬

折为督邮腰，悬作山人室。
殊非濮上音，信是泗滨石。

天汉台

漾水东流旧见经，银潢左界上通灵。
此台试向天文觅，阁道中间第几星。

天圣二僧皆蜀人，不见，留二绝

家山忘了脚腾腾，试作巴谈却解G。
不为游人问乡里，岂知身是锦城僧。

天圣二僧皆蜀人，不见，留二绝

方丈门开怪不迎，给孤邀供未还城。
兴来且作寻安道，醉後何须觅老兵。

天水牛

两角徒自长，空飞不服箱。
为牛竟何事，利吻穴枯桑。

天竺寺

香山居士留遗迹，天竺禅师有故家。
空咏连珠吟叠璧，已亡飞鸟失惊蛇。
林深野桂寒无子，雨派浇病有花。
四十七年真一梦，天涯流落泪横斜。

田国博见示石炭诗，铸剑斩佞臣之句，次韵答之

楚山铁炭皆奇物，知君欲斫奸邪窟。
属镂无眼不识人，楚国何曾斩无极。
玉川狂直古遗民，救月裁诗语最真。
千里妖蟆一寸铁，地上空愁虮虱臣。

铁沟行赠乔太博

城东坡陇何所似？概风吹海涛低复起。
城中病守无所为，走马来寻铁沟水。
铁沟水浅不容c，恰似当年韩与侯。
有鱼无鱼何足道，驾言聊复写我忧。
孤村野店亦何有，欲发狂言须斗酒。
山头落日侧金盆，倒著接{上四下离}搔白首。
忽忆从军年少时，轻裘细马百不知。
臂弓腰箭南山下，追逐长杨射猎儿。
老去同君两憔悴，犯夜醉归人不避。
明年定起故将军，未肯先诛霸陵尉。

听僧昭素琴

至和无攫y，至平无按抑，
不知微妙声，究竟从何出
散我不平气，洗我不和心。
此心知有在，尚复此微吟。

听武道士弹贺若

清风终日自开帘，凉月今宵肯挂檐。
琴里若能知贺若，诗中定合爱陶潜。

听贤师琴

大弦春温和且平，小弦廉折亮以清。
平生未识宫与角，但闻牛鸣盎中雉登木。
门前剥啄谁叩门，山僧未闲君勿嗔。
归家且觅千斛水，净洗从前筝笛耳。

同景文咏莲塘

塘上钩帘对晚香，不知斜日已侵床。
江妃自惜凌波□，长在高荷扇影凉。

同年程筠德林求先坟二诗思成堂

宰树连山谷，祠堂照路隅。
养松无触鹿，助祭有驯乌。
归梦先寒食，儿啼到白须。
遥知邻里化，醉叟道争扶。

同年王中甫挽词先帝亲收十五人，四方争看击鹏A。如君事业真堪用，顾我衰迟不足论。出处升沉十年後，死生契阔几人存。他时京口寻遗迹，宿草犹应有泪痕。

何处觅新秋，萧然北台上。
秋来未云几，风日已清亮。
云间耸孤翠，林表浮远涨。
新枣渐堪剥，晚瓜犹可饷。
西风送落日，万窍含凄怆。
念当急行乐，白发不汝放。

同年王中甫挽词先帝亲收十五人，四方争看击鹏A。如君事业真堪用，顾我衰迟不足论。出处升沉十年後，死生契阔几人存。他时京口寻遗迹，宿草犹应有泪痕。七月五日二首

避谤诗寻医，畏病酒入务。
萧条北窗下，长日谁与度。
今年苦炎热，草木困薰煮。
况我早衰人，幽居气如缕。
秋来有佳兴，秫稻已含露。
还复此微吟，往和糟床注。

同前

我顷三章乞越州，欲寻万壑看交流。
且凭造物开山骨，已见天吴出浪头。
履道凿池虽可致，玉川卷地若为收。
洛阳泉石今谁主？莫学痴人李与牛。

同秦仲二子雨中游宝山

平明已报百吏散，半日来陪二子闲。
立鹊低昂烟雨里，行人出没树林间。

同王胜之游蒋山

到郡席不暖，居民空惘然。
好山无十里，遗恨恐他年。
欲款南朝寺，同登北郭船。
朱门收画戟，绀宇出青莲。
夹路苍髯古，迎人翠麓偏。
龙腰蟠故国，鸟爪寄层巅。
竹杪飞华屋，松根泫细泉。
峰多巧障日，江远欲浮天。
略昂崆锼，浮图插暮烟。
归来踏人影，云细月娟娟。

同曾元恕游龙山，吕穆仲不至

青春不觉老朱颜，强半销磨簿领间。
愁客倦吟花似酒，佳人休唱日衔山。
共知寒食明朝过，且赴僧窗半日闲。
命驾吕安邀不至，浴沂曾点暮方还。

同正辅表兄游白水山

伟哉造物真豪纵，攫土抟沙为此弄。
劈开翠峡走云雷，截破奔流作潭洞。
因随化人履巨迹，得与仙兄蹑飞。
曳杖不知岩谷深，穿云但觉衣裘重。
坐看惊鸟救霜叶，知有老蛟蟠石瓮。
金沙玉砾粲可数，古镜宝奁寒不动。
念兄独立与世疏，绝境难到惟我共。
永辞角上两蛮触，一洗胸中九云梦。
浮来山高回望失，武陵路绝无人送。
筠篮撷翠爪甲香，素绠分碧银瓶冻。
归路霏霏汤谷暗，野堂活活神泉涌。
解衣浴此无垢人，身轻可试云间凤。

荼縻洞

长忆故山寒食夜，野荼縻发暗香来。
分无素手簪罗髻，且折霜蕤浸玉醅。

晚游城西开善院，泛舟暮归，二首

晚照余乔木，前村起夕烟。
棋声虚阁上，酒味早霜前。
远谪何须恨，来游不偶然。
风光类吾土，乃是蜀江边。

晚游城西开善院，泛舟暮归，二首

放船江濑浅，城郭近连村。
水槛松筠静，市桥灯火繁。
谁家挂鱼网，小舫系柴门。
卜筑计未定，何妨试买园。

万菊轩

一轩高为黄花设，富拟人间万石君。
佳本尽从方外得，异香多在月中闻。
引泉北涧分清露，开迳南山破白云。
此意欲为知者道，陶翁犹自未离群。

万山

西行度连山，北出临汉水。
汉水蹙成潭，旋转山之趾。
禅房久已坏，古L含清。
下有仲宣栏，绠刻深容指。
回头望西北，隐隐龟背起。
传去古隆中，万树桑柘美。
月炯转山曲，山上见洲尾。
绿水带平沙，盘盘如抱珥。
山川近且秀，不到懒成耻。
问之安能详，画地费簪。

万松亭

十年栽种百年规，好德无人助我仪。
县令若同仓庾氏，亭松应长子孙枝。
天公不救斧斤厄，野火解怜冰雪姿。
为问几株能合抱，殷勤记取角弓诗。

万州太守高公宿约游岑公洞，而夜雨连明，戏赠二小诗

肩舆欲到岑公洞，正怯冲泥傍险行。
定是岑公s清境，春江一夜雨连明。

万州太守高公宿约游岑公洞，而夜雨连明，戏赠二小诗

蓬窗高枕雨如绳，恰似糟床压酒声。
今日岑公不能饮，吾侪犹健可频倾。

汪覃秀才久留山中，以诗见寄，次其韵

季子应嗔不下机，弃家来伴碧云师。
中秋冷坐无困醉，半月长斋未肯辞。
掷简摇毫无忤色，投名入社有新诗。
飞腾桂籍他年事，莫忘山中采药时。

亡伯提刑郎中挽诗二首，甲辰十二月八日凤翔官舍书

才贤世有几，廊庙忍轻遗。
公在不早用，人今方见思。
故山松郁郁，旧史印累累。
惟有同乡老，闻名尚涕。

亡伯提刑郎中挽诗二首，甲辰十二月八日凤翔官舍书

挥手东门别，朱颜鬓未霜。
至今如梦寐，未信有存亡。
後事书千纸，新坟天一方。
谁能悲楚相，抵掌悟君王。

王伯所藏赵昌花四首梅花

南行度关山，沙水清练练。
行人已愁绝，日暮集微霰。
殷勤小梅花，仿佛吴姬面。
暗香随我去，回首惊千片。
至今开画图，老眼凄欲泫。
幽怀不可写，归梦君家倩。

王定国自彭城往南都，时子由在宋幕，求家书，仆醉不能作，独以一绝句与之

王郎西去路漫漫，野店无人霜月寒。
泪尽粉笺书不得，凭君送与卯君看。

王复秀才所居双桧二首

吴王池馆遍重城，闲草幽花不记名。
青盖一归无觅处，只留双桧待升平。

王复秀才所居双桧二首

凛然相对敢相欺，直干凌空未要奇。
根到九泉无曲处，世间惟有蛰龙知。

