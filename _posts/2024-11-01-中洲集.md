---
layout: post
title: "中洲集"
date: 2024-11-01
categories: [诗集]
tags: []
content-created: 2021-04-28
content-updated: 2024-10-28
archive-created: 2024-11-01
archive-updated: 2024-11-10
---

> 星河桥下春草晚，和梦长在水中洲。

## 卷一

### ☕ [无题](http://139.224.229.170/poem/01254) `2023-05-17`

　　鸣雨封城撞晚钟，今春闻讯少来鸿。有清欲与焚芳草，垂白知和哭凯风。永恨渊深孤影跨，期怜地迥寸心同。琴笙合璧芬南北，偕许飞桥踏彩虹。

### ☕ [题壁](http://139.224.229.170/poem/01396) `2024-05-16`

　　分桃断袖古曾崇，磨镜情深居帝宫。至此吞声哭明月，于今守训愧清风。流虹有色成全黑，死夜无光剩惨红。墙外行人隔墙道：“无人困在此墙中。”

### 🍥 [无题](http://139.224.229.170/poem/01192) `2022-11-04`

> 自览“三十年来未觉迷”一诗，今已月余。昨夜与邯郸友人夜谈至深，回首来处，针穿线引，顿觉澄明。因成七律，次韵以抒怀。

　　秋桐一夜锁凄迷，回首十年思路歧。孤枕知人独萦梦，此身怨我两相欺。鸿飞常羡有怀抱，雁去莫愁多别离。且以湘裙衣清骨，妆成谁道裹妍皮！

### 🍥 [水调歌头](http://139.224.229.170/poem/02143) `2022-11-20`

　　红叶落秋晚，霜结水无声。孤台烛影摇曳，衢路洒微明。曾为身心相协，屈以沉枷自锁，贪梦枕流萤。试问我何罪，断此傲天翎！◎尘中事，杯中酌，酒中轻。湘裙衣骨，恒雨今夜换初晴。永悼前侪遗志，长惜诸君怀抱，一拥照浮生。愿与世人敬，同向月轮倾。

#### 🍥 [又](http://139.224.229.170/poem/02182) `2023-11-20`

　　纸上说佳节，雁去又寒宵。碑铭渐结成影，烛里袂轻摇。春有繁花曾逐，夜对婵娟共饮，乘醉借逍遥。云鬓半梳起，秋叶舞华韶。◎池前草，渭北树，已全凋。指尖一触，沦碎虚影与童谣。尘境风霜如晦，彼岸山川可好？卿且恣游遨。留我在人世，契阔到今朝！

### 🍥 [春夜怀友人](http://139.224.229.170/poem/01241) `2023-03-25`

　　子夜遥闻玉笛声，鸣风怨雨落朱城。谁凭杯酒糅醒梦，徒向温怀一死生？于我空留花正好，斯人已逝酝初成。街灯酌湿三色冢，暖许来春萱草萌。

### ☕ [舟](http://139.224.229.170/poem/01231) `2023-02-28`

　　天分两界贯江流，我是滩头一叶舟。渡远行人知冷暖，经烽火岁感沉浮。岸山花野托鸿寄，晓月琼楼入梦收。唯守孤津不离水，半身深浅卧中洲。

### ☕ [中洲引](http://139.224.229.170/poem/01238) `2023-03-20`

　　山风凝云山雪稠，雪融春滟一江流。水落溅溅深谷曲，渐分南北两滩头。江流愈宽愈缓软，江湾成碧聚沙鸥。沙鸥临空下东浦，莞尔轻点水中洲。中洲低浅近江雾，缭绕清宵晨作露。久被露湿化为泥，渐成蒲草生根处。

　　两岸从此望相遥，两异风景共一昭。北岸有滩土软润，南岸生峦石高削。千载稀音天水演，终有阡陌炊烟缭。人相游访行商贾，凌江飞跨一巍桥。桥南桥北两相通，人来人往各相逢。桥下中洲栖鸾凤，尔汝常歌两心同。朝发江北映花靥，暮卧江南枕劲风。两岸虽隔似不远，行人攘攘过飞虹。

　　怎奈一朝烽烟起，人心贪婪终未已。南城兵铁鸣铿锵，北城血染秋叶里。昔日桥头会亲朋，今夜北城挂南灯。南丝夜吹夹两岸，谁复灯下悼北城！遗民遗女含恨老，花开花落仇未了。高城暗夜暗磨刀，另起山头势不小。百年夺得北城归，轻葬骸骨作花肥。桥心一道铁锁下，自此南北两相违。

　　冬来雪覆双城冷，梅落催人忆乡景。虽有青鸟殷勤飞，不比当年灯下影。国恨犹堪共戴天，思亲怎堪一年年。欲渡江流相寻觅，又多兵戍铁锁边。隔门相看手相执，欲拥不成泪沾湿。皆谓此桥莫登临，人人登临人人泣。却闻江上有中洲，宜可在此泊行舟。渐有痴心凌浪涌，相会相拥在中洲。

　　中洲今有鸳鸯聚，又有青鸟梳翎羽。虽多笑语对飞花，难抵日斜离别苦。彼在两岸各有家，离家三里有官衙。幽藏便不愁饿死，乡音乡俗岂可遮？中洲白日人来往，入夜惟余孤月朗。黄萱昼睹有情人，夜来亦学相自赏。终有南客羡林芳，中洲从北学作妆。亦有北客慕兵铁，中洲从南舞刀枪。十年学成终觅渡，既渡心决谁回顾？徒留棹人卧中洲，枕石餐风饮清露。

　　经年冬去又春回，洲上忽有繁花开。红紫迭比去年盛，游人如织相往来。花月相望又相衬，南北相谐莫相猜。愿彼相师结尽解，成荫百木手共栽。叶舞成风风更暖，炊烟水烟相缱绻。中洲熙攘洒斜阳，盟亲渡客踏歌返。两岸临江多有言，雾里烟缭小桃源。谁知千年前两岸，同心曾是伊甸园？

　　山风山雪一江流，烟云烟水划春秋。铁桥铁锁皆半锈，无声无泪立江头。已失锁钥终难解，时有纷争卒未休。星河桥下春草晚，和梦长在水中洲。

## 卷二

### 🌸 [雨季八首](http://139.224.229.170/poem/01408) `2024-06-22 > 2024-06-30`

　　夹道青杉木气蒸，行过灯晕不分明。江头栀子映波影，<u>南汇</u>西瓜叫卖声。雨季频年湿心事，云山经岁损浮生。凝眸暗想橱窗里，一束芳华初剪成。

　　芳华初剪织初成，寂夜荒城烛一灯。寒是单衣半遮骨，泪因微火不融冰。中洲沉水日分寸，南浦登山雨永恒。歧路断肠谁复解，当时曾想最高层。

　　街灯新点<u>凯旋门</u>，徙倚湿枝连有根。树到四年虫尽蠹，云过半夏雨多痕。投桃未冀琼瑶报，怀璧终甘蛱蝶温。想象琴声与栀子，曾同缱绻在黄昏。

　　<u>黄浦</u><u>吴淞</u>舛复并，于今追忆扑流萤。来时道路可能识，别后烟尘或许经。眼底熟梅垂的的，风中涩梦缀荧荧。<u>玉兰苑</u>外无声水，曾映相逢牛女星。

　　行过<u>思源</u>折柳枝，水灯依约泛波时。岁寒频改佳节日，卜吉得全清赏期。彩影欢喧人往重，长街笑闹我来迟。明年嘉会复何处？白鸟嘤鸣未可知。

　　踏歌<u>致远</u>草曾春，记得蒲公英绊身。两颗海珠萦渐渐，一倾昆玉系频频。交游已绝休回首，岁月从来不等人。今倚石阶仍在水，为谁脂粉正新匀。

　　重到樟林一舞风，年年三月看新红。觉时蓝白真成忆，梦后苍青已向东。无泪铁窗飞絮柳，有情薄酒染<u>花桐</u>。最怜踏雨<u>主图</u>夕，铭在低吟浅唱中。

　　雨湿白襟人影移，华筵狼藉各将归。红男绿女等闲散，袅水流灯取次稀。锦瑟柱弦从此绝，银河星月有时违。风铃未解别离意，犹向长亭款款飞。
　　
### 🍂 [雨后](http://139.224.229.170/poem/01334) `2024-01-31`

　　斜倚枯枝挂泪痕，夕风扫院遣心温。银簪梳罢复轻解，怕在黄昏前出门。

### 🍂 [感暮](http://139.224.229.170/poem/01296) `2023-11-14`

　　冉冉天河浮晚云，炊烟生自小江村。苍梧银杏垂垂老，夕雾昏灯淡淡痕。薄夜幽寒侵病体，一秋清月落璃樽。行经故里无人识，记得当时酒正温。

### 🍂 [春日异乡次东坡韵](http://139.224.229.170/poem/01239) `2023-03-21`

　　平野春阳映古门，推门柳缀小烟村。陌中青草凝云气，沚上绯樱挂雨痕。露湿榴裙犹半暖，鸽传远信有乡温。合知千里关山外，总是笛声牵客魂。

### 🌸 [荷叶杯·纸星瓶](http://139.224.229.170/poem/02153) `2023-02-26`

　　月浸晓寒深也，灯下，谁洒纸星瓶。拆星原有字轻盈，呼我作卿卿。◎恍忆手中深浅，曾暖，应是已飘萍。鬓眉霜了少年情，留梦到来生。

### 🌸 [少年游·柳絮](http://139.224.229.170/poem/02209) `2024-04-15`

　　春江倚柳晚清明。连雨渐新晴。卷积云丝，棉花糖碎，甜与软盈城。◎织来几片当午梦，依约记前生。我自湔裙，正过银汉，跌落一天星。

### 🍂 [少年游·重到三台山](http://139.224.229.170/poem/02175) `2023-10-09`

　　秋曾明媚桂曾开，云水绕三台。八盘岭下，苏堤花港，皎月洒清街。◎十年浪迹终归此，新桂又盈钗。露重山幽，风摇叶语，知是故人来。

### 🍂 [少年游·旧道](http://139.224.229.170/poem/02178) `2023-10-30`

　　一街银杏赴佳期。秋日结金枝。凉风有曳，斜晖略溅，小径履沾泥。◎忆曾逐晓微熹洒，落满地琉璃。只是难逢，离愁冷在，枫叶又红时。

### 🌸 [阮郎归·候君](http://139.224.229.170/poem/02110) `2021-04-28`

　　樟香风软雾氤氲，遥思共与君。候君不见叹孤魂，徘徊对浅樽。◎凉夜月，满天云。鸣钟又一巡。回眸清影恍非真，寒心始再春。

### 🍂 [阮郎归·秋来](http://139.224.229.170/poem/02180) `2023-11-06`

　　风来夜梦雨来窗。秋来别院塘。萧萧清气扫深廊。留枝一片霜。◎无力晓，水晶阳。高悬照更凉。梧桐残叶敛微光，寒宵渐渐长。

### 🍂 [清平乐](http://139.224.229.170/poem/02184) `2023-12-06`

　　清灯一盏。独自青丝绾。记得送君曾款款，鸿雁飞过小院。◎玻璃掩映江云，人间半已黄昏。愁鬓渐生白雪，许君多梦阳春。

#### 🍂 [又](http://139.224.229.170/poem/02204) `2024-04-01`

　　世间无佛。梦想轻于蝶。焚到故乡烽火烈。此恨谁堪共说。◎冰凉划破肌肤，殷红染湿裙襦。半朵花开彼岸，半边葬在归途。

### 🍂 [西江月](http://139.224.229.170/poem/02111) `2021-05-10`

　　白腕犹凝朱血，苍容又敛深伤。高云烈日结冰霜，并送残花落葬。◎浮世连年烽火，迷途信马由缰。流星陨尽不留光，寒食衔枝勿忘。
　　
### 🍡 [浣溪沙](http://139.224.229.170/poem/02220) `2024-09-10`

　　枕上雏啼渐不闻。愔愔一缕冷香焚。垂鬟独浣小衣裙。◎于有泪时忘顾影，向无人处借容身。当时曾许与流云。
> “我们成为女性，做家务，照顾孩子，在深夜感到无处容身，可每个人生来都应当如流云般自由自在的呀。”

#### 🍡 [又](http://139.224.229.170/poem/02223) `2024-10-28`

　　倦眼阖过十里途。往来行客半残躯。饥儿催我下东厨。◎世上可怜炉底炭，枕边犹作皿中鱼。觉时白发不胜梳。
> “做了一桌菜，但自己在盘子里。”

#### 🍡 [又](http://139.224.229.170/poem/02224) `2024-10-28`

　　为掩憔容略倚妆。秋深晌午掠风凉。小园粉黛卧池塘。◎“一枕相知终北辙，半生如戏困西厢。”与卿闲诉野花香。
> “他很爱我，但是只认那个清纯可爱的我是他的女朋友。每当说起一些严肃的话题，他都会觉得我是在开玩笑。”

### 🍡 [观《出走的决心》](http://139.224.229.170/poem/01427) `2024-09-30`
　　雪封孤巷蜡灯焚。案上残羹已不温。缺角瓶中花有泪，掩容妆下血无痕。卅年多事两看厌，一梦曾春独自吞。缕缕窗棂若囹圄，困人生世到黄昏。
　　
### 🍡 [满庭芳·落桂](http://139.224.229.170/poem/02222) `2024-10-22`
　　暗淡轻黄，情疏迹远，画阑开尽西风。露凝霜降，傲立听寒蛩。尝记百花园里，也曾羡、浅碧深红。叹春后、争妍朋侣，都折草泥中。◎重来应少妒，山梅槛菊，此境遥同。寄尘世，易招污雨游蜂。且惜余香自赏，待雨至、跃入淙淙。冰清月、有情照我，澄澈水流东。

### 💐 [八声甘州·旅](http://139.224.229.170/poem/02147) `2023-01-13`

　　沐碧波夕雾雨轻纷，露湿晕腮红。喜新裙初试，云鬟梳起，履点柔风。潮水依稀来去，白浪溅华容。只是春年短，花谢匆匆。◎我欲徜徉四海，把归期准拟，约与君逢。奈君多念我，常入梦魂中。纵山河、无从收揽，允君心、伴我踏行踪。屠苏里，一程初雪，两纸新红。

## 卷三

### 🍑 [鹧鸪天·伞](http://139.224.229.170/poem/02142) `2022-11-17`

> san君序：<br>
> 是日昼短，与友雨夜会于傍晚。畅谈，甚欢。不觉夜雨渐至，及分别已作倾壶势。友无伞，吾有而不喜居伞下，遂抽伞相赠。是夜无月，亦无竹柏。多闲人，幸吾二人相知于雨下耳。次日，友以此词相赠。友善工，赠词后方觉次句出格，悔之。然吾已见词，吾已喜词，次句实得吾心，又何必强工之！谓之“大巧不工”。吾实幸识友，实惜此大巧，瑕之映瑜，美哉。词见于下。

　　夕月凝云城半霜，畅论诗墨话短长。愿乘青鸟临君梦，直教黄沙作我乡。◎惊夜雨，感秋凉。飞纤初觉湿衣裳。忽然一把眉心伞，不见街头人影双。

> 雨夜注：san君，陕西渭南人也，今就学于复旦。是日促膝并肩，共话少时来路，意笃，遂有“直教黄沙作我乡”句。san君临沪未久，喜江南之细雨而常欲沐于雨中，因遗我以伞。伞者通体乌黑，有“罗小黑”栖于上。

### 🍑 [采桑子·伞](http://139.224.229.170/poem/02146) `2022-11-25`

　　霜凝秋晚邯郸路，几尺斜阳。独自徜徉，忆昔论诗话短长。◎忽然雨打眉心伞，云鬓微凉。情意难忘，准拟冬来影再双。

### 🍑 [昨夜闻造林服药自尽亲友皆惊少顷闻其已于医院抢救仍生死未卜因成一律祈安次水亭门韵](http://139.224.229.170/poem/01245) `2023-04-11`

　　月自长明蝶自游，风催梨雨洒街头。孤窗倚我同垂泪，白鬓是君曾遣愁。彼岸休行多劫火，来春可拟共兰舟？无常若是有情客，也请归人到此州。
　　
### 🍑 [<span class="authorspan linyuye0">小寒感作次孟襄阳韵</span>](http://139.224.229.170/poem/01315) `2024-01-06`

　　银汉永流去，蜉蝣不到今。纤瓶花半谢，晴日海曾临。雨碎江云薄，春归楚水深。孤舟且来泛，浪起湿衣襟。
　　
### 🍑 [<span class="authorspan huatong8">登中洲寄雨夜</span>](http://139.224.229.170/poem/82002) `2024-01-06`

　　养养寒犹暑，翘翘古亦今。草枯新杖迹，露重复登临。有信波声小，无人顾影深。含情是乔木，伫久湿衣襟。
　　
### 🍑 [<span class="authorspan linyuye0">口占赠花桐君</span>](http://139.224.229.170/poem/01303) `2023-12-26`

　　人间客久雁来稀，偶聚江川寒露滋。纤手酥梳双马尾，柔波明镜两蛾眉。酒中言遍春风事，伞下情倾暮雨时。临别依依耳边语：“深闺心绪最相知”。
　　
### 🍑 [<span class="authorspan huatong8">戏答雨夜</span>](http://139.224.229.170/poem/80001) `2023-12-26`

　　青鸟还嫌诗寄稀，电车已到衣未滋。怜卿梦忆中洲浪，愿我修得常展眉。雨落主图餐饭罢，云游营垒讲诗时。有声湘骨东川夜，莫使流红两不知。
　　
### 🍑 [<span class="authorspan linyuye0">寄花桐</span>](http://139.224.229.170/poem/01381) `2024-04-13`

　　露气氤氲发柳条，星辰渐挂绿园宵。碧城十二仙迎客，三五华年月倚韶。万里丹山凰翼比，黛池一夜烛窗摇。青丝掩映因前席，唯问中洲不问妖。
　　
### 🍑 [<span class="authorspan linyuye0">再寄花桐</span>](http://139.224.229.170/poem/01385) `2024-04-16`

　　灯轻帐暖指深萦。不语由温暗遣情。夜静绮怀翻更绮，雾低明月半分明。久愁彼岸忘川事，暂共今生玉笛声。留得聚时香枕在，因卿因雨两倾城。
　　
### 🍑 <span class="authorspan huatong8">答雨夜三首</span>

#### 🍑 [<span class="authorspan huatong8">一</span>](http://139.224.229.170/poem/80026) `2024-04-24`

　　座椅轻推离七条。往来渐惯客中宵。元因别后翻千阕，拟用扬州名十桥。浓夜长驱钢轨短，窗明微透晚城摇。玉兰花下几多事，姑妄言之待小妖。

#### 🍑 [<span class="authorspan huatong8">二</span>](http://139.224.229.170/poem/80027) `2024-04-25`

　　铁道分时总暂萦。去来偶错未言情。磨前远镜催宵减，锻后余温销雾明。风剪待芟人立树，新凉已换鸟飞声。独怜此夜桥头水，算得何时到洛城。

#### 🍑 [<span class="authorspan huatong8">三</span>](http://139.224.229.170/poem/80028) `2024-04-26`

　　夜灯朗照失天蓝。停遍圆鲸云正酣。梦续雨丝填别浦，风因花气入淮南。暖春无意伴芳短，寒夕何人使酒耽。未省几时知去后，余温暂傍一杯甘。
　　
### 🍑 [<span class="authorspan linyuye0">酬花桐昨夜见赠次韵</span>](http://139.224.229.170/poem/01392) `2024-04-26`

　　丹青寂寞想云蓝。瑶盏怀情愿客酣。晚世拘多妨海外，今生聚少趁江南。暖春先我寻芳醉，寒夕因卿借酒耽。灯烛无声永相照，苦芯燃剩一丝甘。
