---
layout: post
title: "中洲集"
date: 2024-11-20
categories: [诗集]
tags: []
content-created: 2021-04-28
content-updated: 2025-12-18
archive-created: 2024-11-01
archive-updated: 2026-01-18
windbell:
  position: bottom
  items:
    - label: "中洲集"
      url: /zhongzhou/
      color: "#cc9966"
    - label: "晚枫集"
      url: /wanfeng/
      color: "#339933"
    - label: "沐雨集"
      url: /muyu/
      color: "#3399cc"
    - label: "雨鱼集"
      url: /yuyu/
      color: "#ff66cc"
    - label: "缘溪集"
      url: /yuanxi/
      color: "#ddddbb"
    - label: "海风集"
      url: /haifeng/
      color: "#006666"
    - label: "轨边集"
      url: /guibian/
      color: "#bbbbc3"
    - label: "小猫集"
      url: /xiaomao/
      color: "#cccc66"
---

> 星河桥下春草晚，和梦长在水中洲。

## 卷一

### ☕ [无题](http://sjtuguoxue.space/poem/01254) `2023-05-17`

　　鸣雨封城撞晚钟，今春闻讯少来鸿。有清欲与焚芳草，垂白知和哭凯风。永恨渊深孤影跨，期怜地迥寸心同。琴笙合璧芬南北，偕许飞桥踏彩虹。

### ☕ [题壁](http://sjtuguoxue.space/poem/01396) `2024-05-16`

　　分桃断袖古曾崇，磨镜情深居帝宫。至此吞声哭明月，于今守训愧清风。流虹有色成全黑，死夜无光剩惨红。墙外行人隔墙道：“无人困在此墙中。”

### 🍥 [无题](http://sjtuguoxue.space/poem/01192) `2022-11-04`

> 自览“三十年来未觉迷”一诗，今已月余。昨夜与邯郸友人夜谈至深，回首来处，针穿线引，顿觉澄明。因成七律，次韵以抒怀。

　　秋桐一夜锁凄迷，回首十年思路歧。孤枕知人独萦梦，此身怨我两相欺。鸿飞常羡有怀抱，雁去莫愁多别离。且以湘裙衣清骨，妆成谁道裹妍皮！

### 🍥 [水调歌头](http://sjtuguoxue.space/poem/02143) `2022-11-20`

　　红叶落秋晚，霜结水无声。孤台烛影摇曳，衢路洒微明。曾为身心相协，屈以沉枷自锁，贪梦枕流萤。试问我何罪，断此傲天翎！◎尘中事，杯中酌，酒中轻。湘裙衣骨，恒雨今夜换初晴。永悼前侪遗志，长惜诸君怀抱，一拥照浮生。愿与世人敬，同向月轮倾。

#### 🍥 [又](http://sjtuguoxue.space/poem/02182) `2023-11-20`

　　纸上说佳节，雁去又寒宵。碑铭渐结成影，烛里袂轻摇。春有繁花曾逐，夜对婵娟共饮，乘醉借逍遥。云鬓半梳起，秋叶舞华韶。◎池前草，渭北树，已全凋。指尖一触，沦碎虚影与童谣。尘境风霜如晦，彼岸山川可好？卿且恣游遨。留我在人世，契阔到今朝！

#### 🍥 [又](http://sjtuguoxue.space/poem/02229) `2024-11-20`

　　晚世渐飞雪，寒浸一江楼。蓝田红药，无言凋敝在深秋。四海飘萍断梗，七彩虹霓失色，噙泪算何由。白鸟渡河海，羁客问乘桴。◎几人来，几人去，几人愁。依稀记得，来春曾拟泛兰舟。却把残笺折叠，暗向微灯祈祷，余岁且漂流。某日簪花梦，执手到中洲。

#### 🍥 [又](http://sjtuguoxue.space/poem/02286) `2025-11-20`

　　一别在江浙，一聚在申城。一场大梦，三年啄得一山倾。我把歧途故事，穿插微躯探索，混剪正初成。回看小楼外，拂晓半窗明。◎醉中客，镜中我，笑盈盈。有涯身世，酬花酬月许兼程。修得香魂暗绕，写就珠词有寄，休笑我多情。自启山林后，此路有人行。

### 🍥 [春夜怀友人](http://sjtuguoxue.space/poem/01241) `2023-03-25`

　　子夜遥闻玉笛声，鸣风怨雨落朱城。谁凭杯酒糅醒梦，徒向温怀一死生？于我空留花正好，斯人已逝酝初成。街灯酌湿三色冢，暖许来春萱草萌。

### ☕ [舟](http://sjtuguoxue.space/poem/01231) `2023-02-28`

　　天分两界贯江流，我是滩头一叶舟。渡远行人知冷暖，经烽火岁感沉浮。岸山花野托鸿寄，晓月琼楼入梦收。唯守孤津不离水，半身深浅卧中洲。

### ☕ [中洲引](http://sjtuguoxue.space/poem/01238) `2023-03-20`

　　山风凝云山雪稠，雪融春滟一江流。水落溅溅深谷曲，渐分南北两滩头。江流愈宽愈缓软，江湾成碧聚沙鸥。沙鸥临空下东浦，莞尔轻点水中洲。中洲低浅近江雾，缭绕清宵晨作露。久被露湿化为泥，渐成蒲草生根处。

　　两岸从此望相遥，两异风景共一昭。北岸有滩土软润，南岸生峦石高削。千载稀音天水演，终有阡陌炊烟缭。人相游访行商贾，凌江飞跨一巍桥。桥南桥北两相通，人来人往各相逢。桥下中洲栖鸾凤，尔汝常歌两心同。朝发江北映花靥，暮卧江南枕劲风。两岸虽隔似不远，行人攘攘过飞虹。

　　怎奈一朝烽烟起，人心贪婪终未已。南城兵铁鸣铿锵，北城血染秋叶里。昔日桥头会亲朋，今夜北城挂南灯。南丝夜吹夹两岸，谁复灯下悼北城！遗民遗女含恨老，花开花落仇未了。高城暗夜暗磨刀，另起山头势不小。百年夺得北城归，轻葬骸骨作花肥。桥心一道铁锁下，自此南北两相违。

　　冬来雪覆双城冷，梅落催人忆乡景。虽有青鸟殷勤飞，不比当年灯下影。国恨犹堪共戴天，思亲怎堪一年年。欲渡江流相寻觅，又多兵戍铁锁边。隔门相看手相执，欲拥不成泪沾湿。皆谓此桥莫登临，人人登临人人泣。却闻江上有中洲，宜可在此泊行舟。渐有痴心凌浪涌，相会相拥在中洲。

　　中洲今有鸳鸯聚，又有青鸟梳翎羽。虽多笑语对飞花，难抵日斜离别苦。彼在两岸各有家，离家三里有官衙。幽藏便不愁饿死，乡音乡俗岂可遮？中洲白日人来往，入夜惟余孤月朗。黄萱昼睹有情人，夜来亦学相自赏。终有南客羡林芳，中洲从北学作妆。亦有北客慕兵铁，中洲从南舞刀枪。十年学成终觅渡，既渡心决谁回顾？徒留棹人卧中洲，枕石餐风饮清露。

　　经年冬去又春回，洲上忽有繁花开。红紫迭比去年盛，游人如织相往来。花月相望又相衬，南北相谐莫相猜。愿彼相师结尽解，成荫百木手共栽。叶舞成风风更暖，炊烟水烟相缱绻。中洲熙攘洒斜阳，盟亲渡客踏歌返。两岸临江多有言，雾里烟缭小桃源。谁知千年前两岸，同心曾是伊甸园？

　　山风山雪一江流，烟云烟水划春秋。铁桥铁锁皆半锈，无声无泪立江头。已失锁钥终难解，时有纷争卒未休。星河桥下春草晚，和梦长在水中洲。

### 🍥 [寿楼春](http://sjtuguoxue.space/poem/02297) `2025-12-18`

申城梅花香。正清寒苦地，摇曳天香。久抱温衾孤枕，晚灯浮香。开暖气，燎沉香。折一枝，瓶中生香。忆醉后当年，多情笑我，低语结丁香。◎行南国，须焚香。抹新妆草就，双袖幽香。想象都城街市，十层繁香。先扑鼻，柠檬香。是一杯、椰林飘香。任裙摆翩飞，飞时乱揉杯酒香。

## 卷二

### 🌸 [雨季八首](http://sjtuguoxue.space/poem/01408) `2024-06-22 > 2024-06-30`

　　夹道青杉木气蒸，行过灯晕不分明。江头栀子映波影，<u>南汇</u>西瓜叫卖声。雨季频年湿心事，云山经岁损浮生。凝眸暗想橱窗里，一束芳华初剪成。

　　芳华初剪织初成，寂夜荒城烛一灯。寒是单衣半遮骨，泪因微火不融冰。中洲沉水日分寸，南浦登山雨永恒。歧路断肠谁复解，当时曾想最高层。

　　街灯新点<u>凯旋门</u>，徙倚湿枝连有根。树到四年虫尽蠹，云过半夏雨多痕。投桃未冀琼瑶报，怀璧终甘蛱蝶温。想象琴声与栀子，曾同缱绻在黄昏。

　　<u>黄浦</u><u>吴淞</u>舛复并，于今追忆扑流萤。来时道路可能识，别后烟尘或许经。眼底熟梅垂的的，风中涩梦缀荧荧。<u>玉兰苑</u>外无声水，曾映相逢牛女星。

　　行过<u>思源</u>折柳枝，水灯依约泛波时。岁寒频改佳节日，卜吉得全清赏期。彩影欢喧人往重，长街笑闹我来迟。明年嘉会复何处？白鸟嘤鸣未可知。

　　踏歌<u>致远</u>草曾春，记得蒲公英绊身。两颗海珠萦渐渐，一倾昆玉系频频。交游已绝休回首，岁月从来不等人。今倚石阶仍在水，为谁脂粉正新匀。

　　重到樟林一舞风，年年三月看新红。觉时蓝白真成忆，梦后苍青已向东。无泪铁窗飞絮柳，有情薄酒染<u>花桐</u>。最怜踏雨<u>主图</u>夕，铭在低吟浅唱中。

　　雨湿白襟人影移，华筵狼藉各将归。红男绿女等闲散，袅水流灯取次稀。锦瑟柱弦从此绝，银河星月有时违。风铃未解别离意，犹向长亭款款飞。
　　
### 🍂 [雨后](http://sjtuguoxue.space/poem/01334) `2024-01-31`

　　斜倚枯枝挂泪痕，夕风扫院遣心温。银簪梳罢复轻解，怕在黄昏前出门。

### 🍂 [感暮](http://sjtuguoxue.space/poem/01296) `2023-11-14`

　　冉冉天河浮晚云，炊烟生自小江村。苍梧银杏垂垂老，夕雾昏灯淡淡痕。薄夜幽寒侵病体，一秋清月落璃樽。行经故里无人识，记得当时酒正温。

### 🍂 [春日异乡次东坡韵](http://sjtuguoxue.space/poem/01239) `2023-03-21`

　　平野春阳映古门，推门柳缀小烟村。陌中青草凝云气，沚上绯樱挂雨痕。露湿榴裙犹半暖，鸽传远信有乡温。合知千里关山外，总是笛声牵客魂。

### 🍂 [春夜有雨](http://sjtuguoxue.space/poem/01370) `2024-04-02`

　　小院清寒夜入闱。拂风残烛曳光微。白头怅望浑无语，青鸟栖迟早倦飞。雨忽接天云泪堕，花应缀地蕊香违。当时与共折红处，似有人歌金缕衣。

### 🍂 [绮怀次冰砖韵](http://sjtuguoxue.space/poem/01386) `2024-04-17`

　　许知海角比星遥。暂寄花间立听箫。别后我君真隔水，望中乌鹊不成桥。彩云长逐月犹远，锦幄相寻梦已辽。忆得销魂前世句，三生绝艳未尝凋。

### 🌸 [荷叶杯·纸星瓶](http://sjtuguoxue.space/poem/02153) `2023-02-26`

　　月浸晓寒深也，灯下，谁洒纸星瓶。拆星原有字轻盈，呼我作卿卿。◎恍忆手中深浅，曾暖，应是已飘萍。鬓眉霜了少年情，留梦到来生。

### 🌸 [水调歌头·深秋的一个晴天](http://sjtuguoxue.space/poem/02232) `2024-11-30`

　　光影自云海，摇曳落城东。也将城里秋叶，印染上新红。暂借咖啡清醒，写点无聊文字，工位是牢笼。忽觉腹饥馁，暗自看时钟。◎午餐后，暖阳下，渐轻松。偶然来到，淮海中路拾梧桐。或许天涯迷路，或许人间失格，此日不关侬。巴士掠过我，留下一裙风。

### 🌸 [少年游·柳絮](http://sjtuguoxue.space/poem/02209) `2024-04-15`

　　春江倚柳晚清明。连雨渐新晴。卷积云丝，棉花糖碎，甜与软盈城。◎织来几片当午梦，依约记前生。我自湔裙，正过银汉，跌落一天星。

### 🍂 [少年游·重到三台山](http://sjtuguoxue.space/poem/02175) `2023-10-09`

　　秋曾明媚桂曾开，云水绕三台。八盘岭下，苏堤花港，皎月洒清街。◎十年浪迹终归此，新桂又盈钗。露重山幽，风摇叶语，知是故人来。

### 🍂 [少年游·旧道](http://sjtuguoxue.space/poem/02178) `2023-10-30`

　　一街银杏赴佳期。秋日结金枝。凉风有曳，斜晖略溅，小径履沾泥。◎忆曾逐晓微熹洒，落满地琉璃。只是难逢，离愁冷在，枫叶又红时。

### 🌸 [阮郎归·候君](http://sjtuguoxue.space/poem/02110) `2021-04-28`

　　樟香风软雾氤氲，遥思共与君。候君不见叹孤魂，徘徊对浅樽。◎凉夜月，满天云。鸣钟又一巡。回眸清影恍非真，寒心始再春。

### 🍂 [阮郎归·秋来](http://sjtuguoxue.space/poem/02180) `2023-11-06`

　　风来夜梦雨来窗。秋来别院塘。萧萧清气扫深廊。留枝一片霜。◎无力晓，水晶阳。高悬照更凉。梧桐残叶敛微光，寒宵渐渐长。

### 🍂 [清平乐](http://sjtuguoxue.space/poem/02184) `2023-12-06`

　　清灯一盏。独自青丝绾。记得送君曾款款，鸿雁飞过小院。◎玻璃掩映江云，人间半已黄昏。愁鬓渐生白雪，许君多梦阳春。

#### 🍂 [又](http://sjtuguoxue.space/poem/02204) `2024-04-01`

　　世间无佛。梦想轻于蝶。焚到故乡烽火烈。此恨谁堪共说。◎冰凉划破肌肤，殷红染湿裙襦。半朵花开彼岸，半边葬在归途。

### 🍂 [西江月](http://sjtuguoxue.space/poem/02111) `2021-05-10`

　　白腕犹凝朱血，苍容又敛深伤。高云烈日结冰霜，并送残花落葬。◎浮世连年烽火，迷途信马由缰。流星陨尽不留光，寒食衔枝勿忘。
　　
### 🍡 [浣溪沙](http://sjtuguoxue.space/poem/02220) `2024-09-10`

　　枕上雏啼渐不闻。愔愔一缕冷香焚。垂鬟独浣小衣裙。◎于有泪时忘顾影，向无人处借容身。当时曾许与流云。
> “我们成为女性，做家务，照顾孩子，在深夜感到无处容身，可每个人生来都应当如流云般自由自在的呀。”

#### 🍡 [又](http://sjtuguoxue.space/poem/02223) `2024-10-28`

　　倦眼阖过十里途。往来行客半残躯。饥儿催我下东厨。◎世上可怜炉底炭，枕边犹作皿中鱼。觉时白发不胜梳。
> “做了一桌菜，但自己在盘子里。”

#### 🍡 [又](http://sjtuguoxue.space/poem/02224) `2024-10-28`

　　为掩憔容略倚妆。秋深晌午掠风凉。小园粉黛卧池塘。◎“一枕相知终北辙，半生如戏困西厢。”与卿闲诉野花香。
> “他很爱我，但是只认那个清纯可爱的我是他的女朋友。每当说起一些严肃的话题，他都会觉得我是在开玩笑。”

#### 🍡 [又](http://sjtuguoxue.space/poem/02234) `2024-12-09`

　　始觉绯红又满枝。分明莞莞类卿时。两湾眉眼起清漪。◎裁织故人曾爱句，包装「才子」旧相思。与她笑说是新词。
> “为你写诗。”其实拿了一首写给别的女孩子的旧作。

### 🍡 [观《出走的决心》](http://sjtuguoxue.space/poem/01427) `2024-09-30`
　　雪封孤巷蜡灯焚。案上残羹已不温。缺角瓶中花有泪，掩容妆下血无痕。卅年多事两看厌，一梦曾春独自吞。缕缕窗棂若囹圄，困人生世到黄昏。
　　
### 🍡 [浦江四首次修逸澄池韵](http://sjtuguoxue.space/poem/01438) `2024-11-18`

　　浦江潮信晚来平。似是初逢水绕菁。小辫双梳飞燕过，高楼一立海云生。伫时珠玉迎人瀑，行处虹霓掠眼明。想象十年须负箧，浦江潮上逐群英。

　　浦江潮上逐群英。十八芳华水一泓。不必殷勤扶小弟，真能驰骋在高城。无涯闻道四年短，有爱萦身双泪横。老父伤寒忽催返，浦江潮落送归程。

　　浦江潮落送归程。换得村头贤淑名。古井投心葬魂断，红绡掩面许婚成。堂中家令困多事，枕上雏啼恨有情。忽梦当时自由处，浦江潮咽说前盟。

　　浦江潮咽说前盟。梦渐醒时渐失声。俯仰每成朝露泫，春秋不复晓星晴。久羁里巷柴米黯，重到外滩云海轻。小女初逢似如故，浦江潮信晚来平。

### 🍡 [花瓶四首](http://sjtuguoxue.space/poem/01534) `2025-10-03`

　　窑烧淬火赋成形。玉骨寒肌白雪冰。宁使素心焚款款，便教脂粉裹层层。频怜烛影燃如是，倚立炉香寝不能。有客来时从客笑，任他把玩赏欢兴。

　　束起腰肢向镜池。七分寒碧颈中持。损因纤口折春叶，泪是孱身惹黛漪。至此浅深成背景，从来光影属花枝。骚人纵有荣枯笔，不写青瓷低语时。

　　花叶枯时莫可容。枝离水尽感身空。一腔气象孤回响，两壁经纶谁与同。秀影应销弹指后，微光不照到怀中。有人夜半摩挲罢，又点眉心格外红。

　　许藉东风助我狂。到今玉碎复何伤。平生骨肉舒无限，一地形骸熠有芒。掷此金声宣世路，望中不语是辞章。尘灰自有骚人思，争记冰心立晚凉。

### 🍡 [连日夜闻有妇人楼外大呼，间杂器物坠地力拉崩倒声及犬惊吠，语及家事与子女，辞甚激](http://sjtuguoxue.space/poem/01436) `2024-11-11`

　　连夜哀鸣破四围。伊谁闱事恸如斯。谓兹混账为老物，言彼持家缘小儿。瓦碎月霜流鬓处，风凝云露湿襟时。伴人檐宇经年在，暗泪从来不可知。

### 🍡 [春深三首](http://sjtuguoxue.space/poem/01502) `2025-05-07`

　　簌簌疏枝灯影摇。春深窗小月生潮。缘谁久客栖无处，何事轻声唱有谣。几片断章多隔岁，一身幽梦近中宵。只怜只恨情如藕，斫剩丝连不可销。

　　虹霓收束万家灯。流入窗帘已不明。半室油烟为烹炙，一双巧手正调羹。无言煎久苦谁诉，有泪吞时茧渐成。碗碟相知个中事，池头逝水作秋声。

　　怯向残红试敛裙。罗衣依旧带春温。一街杨柳梧桐絮，两鬓生涯岁月痕。路转金城风晼晚，星沉碧落日黄昏。身心渐觉老于梦，卧到明朝不出门。

### 🍡 [满庭芳·落桂](http://sjtuguoxue.space/poem/02222) `2024-10-22`

　　暗淡轻黄，情疏迹远，画阑开尽西风。露凝霜降，傲立听寒蛩。尝记百花园里，也曾羡、浅碧深红。叹春后、争妍朋侣，都折草泥中。◎重来应少妒，山梅槛菊，此境遥同。寄尘世，易招污雨游蜂。且惜余香自赏，待雨至、跃入淙淙。冰清月、有情照我，澄澈水流东。

### 💐 [八声甘州·旅](http://sjtuguoxue.space/poem/02147) `2023-01-13`

　　沐碧波夕雾雨轻纷，露湿晕腮红。喜新裙初试，云鬟梳起，履点柔风。潮水依稀来去，白浪溅华容。只是春年短，花谢匆匆。◎我欲徜徉四海，把归期准拟，约与君逢。奈君多念我，常入梦魂中。纵山河、无从收揽，允君心、伴我踏行踪。屠苏里，一程初雪，两纸新红。

## 卷三

### 🍑 [鹧鸪天·伞](http://sjtuguoxue.space/poem/02142) `2022-11-17`

> san君序：<br>
> 是日昼短，与友雨夜会于傍晚。畅谈，甚欢。不觉夜雨渐至，及分别已作倾壶势。友无伞，吾有而不喜居伞下，遂抽伞相赠。是夜无月，亦无竹柏。多闲人，幸吾二人相知于雨下耳。次日，友以此词相赠。友善工，赠词后方觉次句出格，悔之。然吾已见词，吾已喜词，次句实得吾心，又何必强工之！谓之“大巧不工”。吾实幸识友，实惜此大巧，瑕之映瑜，美哉。词见于下。

　　夕月凝云城半霜，畅论诗墨话短长。愿乘青鸟临君梦，直教黄沙作我乡。◎惊夜雨，感秋凉。飞纤初觉湿衣裳。忽然一把眉心伞，不见街头人影双。

> 雨夜注：san君，陕西渭南人也，今就学于复旦。是日促膝并肩，共话少时来路，意笃，遂有“直教黄沙作我乡”句。san君临沪未久，喜江南之细雨而常欲沐于雨中，因遗我以伞。伞者通体乌黑，有“罗小黑”栖于上。

### 🍑 [采桑子·伞](http://sjtuguoxue.space/poem/02146) `2022-11-25`

　　霜凝秋晚邯郸路，几尺斜阳。独自徜徉，忆昔论诗话短长。◎忽然雨打眉心伞，云鬓微凉。情意难忘，准拟冬来影再双。

### 🍑 [括三三新诗语（其一）](http://sjtuguoxue.space/poem/01329) `2024-01-24`

　　凭怀拟拥尽欢愁，不目循心漫尔游。已别晴霞曳西岭，再邀明月落江流。

### 🍑 [卜算子·括三三新诗语（其二）](http://sjtuguoxue.space/poem/02196) `2024-01-24`

> 反用其意。

　　曾问往来因，诚叩苍天谛。却举纤瓶不自知，束在纤瓶里。◎天卷海云摇，风雨敲瓶碎。祝罢平安笑我痴，曾在纤瓶里。

### 🍑 [水调歌头·括三三新诗语（其三）](http://sjtuguoxue.space/poem/02197) `2024-01-26`

　　曾看彩云树，葬客入他乡。曾怜红日清泪，泛客入西江。天地消磨未久，灯火离披明灭，新蔓卷高墙。曾拟落东海，银汉与倾亡。◎一死生，一浪掷，一行囊。迷津有问，回首来处可迁忘？却画长明朗月，复染严枯衰叶，晚笛抚牛羊。更点离离火，漂泊叩同方。

### 🍑 [昨夜闻造林服药自尽亲友皆惊少顷闻其已于医院抢救仍生死未卜因成一律祈安次水亭门韵](http://sjtuguoxue.space/poem/01245) `2023-04-11`

　　月自长明蝶自游，风催梨雨洒街头。孤窗倚我同垂泪，白鬓是君曾遣愁。彼岸休行多劫火，来春可拟共兰舟？无常若是有情客，也请归人到此州。
　　
### 🍑 [<span class="authorspan linyuye0">小寒感作次孟襄阳韵</span>](http://sjtuguoxue.space/poem/01315) `2024-01-06`

　　银汉永流去，蜉蝣不到今。纤瓶花半谢，晴日海曾临。雨碎江云薄，春归楚水深。孤舟且来泛，浪起湿衣襟。
　　
### 🍑 [<span class="authorspan huatong8">登中洲寄雨夜</span>](http://sjtuguoxue.space/poem/82002) `2024-01-06`

　　养养寒犹暑，翘翘古亦今。草枯新杖迹，露重复登临。有信波声小，无人顾影深。含情是乔木，伫久湿衣襟。
　　
### 🍑 [<span class="authorspan linyuye0">口占赠花桐君</span>](http://sjtuguoxue.space/poem/01303) `2023-12-26`

　　人间客久雁来稀，偶聚江川寒露滋。纤手酥梳双马尾，柔波明镜两蛾眉。酒中言遍春风事，伞下情倾暮雨时。临别依依耳边语：“深闺心绪最相知”。
　　
### 🍑 [<span class="authorspan huatong8">戏答雨夜</span>](http://sjtuguoxue.space/poem/80001) `2023-12-26`

　　青鸟还嫌诗寄稀，电车已到衣未滋。怜卿梦忆中洲浪，愿我修得常展眉。雨落主图餐饭罢，云游营垒讲诗时。有声湘骨东川夜，莫使流红两不知。
　　
### 🍑 [<span class="authorspan linyuye0">寄花桐</span>](http://sjtuguoxue.space/poem/01381) `2024-04-13`

　　露气氤氲发柳条，星辰渐挂绿园宵。碧城十二仙迎客，三五华年月倚韶。万里丹山凰翼比，黛池一夜烛窗摇。青丝掩映因前席，唯问中洲不问妖。
　　
### 🍑 [<span class="authorspan linyuye0">再寄花桐</span>](http://sjtuguoxue.space/poem/01385) `2024-04-16`

　　灯轻帐暖指深萦。不语由温暗遣情。夜静绮怀翻更绮，雾低明月半分明。久愁彼岸忘川事，暂共今生玉笛声。留得聚时香枕在，因卿因雨两倾城。
　　
### 🍑 <span class="authorspan huatong8">答雨夜三首</span>

#### 🍑 [<span class="authorspan huatong8">一</span>](http://sjtuguoxue.space/poem/80026) `2024-04-24`

　　座椅轻推离七条。往来渐惯客中宵。元因别后翻千阕，拟用扬州名十桥。浓夜长驱钢轨短，窗明微透晚城摇。玉兰花下几多事，姑妄言之待小妖。

#### 🍑 [<span class="authorspan huatong8">二</span>](http://sjtuguoxue.space/poem/80027) `2024-04-25`

　　铁道分时总暂萦。去来偶错未言情。磨前远镜催宵减，锻后余温销雾明。风剪待芟人立树，新凉已换鸟飞声。独怜此夜桥头水，算得何时到洛城。

#### 🍑 [<span class="authorspan huatong8">三</span>](http://sjtuguoxue.space/poem/80028) `2024-04-26`

　　夜灯朗照失天蓝。停遍圆鲸云正酣。梦续雨丝填别浦，风因花气入淮南。暖春无意伴芳短，寒夕何人使酒耽。未省几时知去后，余温暂傍一杯甘。
　　
### 🍑 [<span class="authorspan linyuye0">酬花桐昨夜见赠次韵</span>](http://sjtuguoxue.space/poem/01392) `2024-04-26`

　　丹青寂寞想云蓝。瑶盏怀情愿客酣。晚世拘多妨海外，今生聚少趁江南。暖春先我寻芳醉，寒夕因卿借酒耽。灯烛无声永相照，苦芯燃剩一丝甘。

### 🍑 [<span class="authorspan huatong8">点绛唇 赠雨夜</span>](http://sjtuguoxue.space/poem/86800) `2024-12-14`

　　寒碧霜林，时时为我倾怀抱。此生聚少。波影随飞鸟。◎日暮人醒，红叶留天晓。无人扫，临歧诗稿，犹作江南好。

### 🍑 <span class="authorspan huatong8">减字木兰花五首</span>

#### 🍑 [<span class="authorspan huatong8">一</span>](http://sjtuguoxue.space/poem/85600) `2024-01-14`

　　叹声归也。深巷无人过半夜。街面初凉。自语传出木扇窗。◎方才宴所。定有对答不是处。怎又提他。消息忒灵通了些。<span style="color: #999; font-size: 0.8em">拟相思。</span>

#### 🍑 [<span class="authorspan huatong8">二</span>](http://sjtuguoxue.space/poem/85602) `2024-01-15`

　　归来日暮。光暗霓虹灯下路。安步当车。只是识途不是家。◎依然梦里。隔了一条黄浦水。且忘邯郸。楼外斜斜月色寒。

#### 🍑 [<span class="authorspan huatong8">三</span>](http://sjtuguoxue.space/poem/85601) `2024-01-15`

　　朱楼难老。三岁未闻交响调。招下东君。商量吴歌好借春。◎榴裙早敛。纵是春风吹不展。趁着天光。惜取梅香似酒香。<span style="color: #999; font-size: 0.8em">二首过格致中学。</span>

#### 🍑 [<span class="authorspan huatong8">四</span>](http://sjtuguoxue.space/poem/85604) `2024-03-02`

　　梅衔馆驿。我与卿同东国客。商量留春。催写新词留粉痕。◎谁能耐冷。还似醉沉还似醒。自是风流。罗带深深亦系舟。<span style="color: #999; font-size: 0.8em">记游。</span>

#### 🍑 [<span class="authorspan huatong8">五</span>](http://sjtuguoxue.space/poem/85605) `2024-03-12`

　　日中蜗左。从此须惜春则个。两岁庭柯。雾露无迹奈乐何。◎鹧鸪闲和。也是海棠花下坐。一树滂沱。颠倒红丝银叵罗。

### 🍑 <span class="authorspan linyuye0">减字木兰花·岁末寄花桐次韵五首</span>

#### 🍑 [<span class="authorspan linyuye0">其一</span>](http://sjtuguoxue.space/poem/02240) `2024-12-18`

　　歌筵散也。忆是去年冬日夜。云月双凉。涂抹东中院小窗。◎心无定所。流到相逢缘到处。未及言他。一捧幽愁已减些。

#### 🍑 [<span class="authorspan linyuye0">其二</span>](http://sjtuguoxue.space/poem/02241) `2024-12-18`

　　深林向暮。执手「留神阶下路」。影掠长车。相倚心安处是家。◎新笺字里。一道江流望海水。已过邯郸。犹与东川共此寒。

#### 🍑 [<span class="authorspan linyuye0">其三</span>](http://sjtuguoxue.space/poem/02242) `2024-12-18`

　　刘郎未老。翻作新成工尺调。笛吹邀君。开动青阳且沐春。◎见人掩敛。久拥怀舒眉渐展。摇曳晴光。与小苍兰一并香。

#### 🍑 [<span class="authorspan linyuye0">其四</span>](http://sjtuguoxue.space/poem/02243) `2024-12-18`

　　高城小驿。「来此世间皆过客」。于我寒春。浅刻冰肌几道痕。◎到今转冷。一段尘嚣催梦醒。相与漂流。相拟来春同泛舟。

#### 🍑 [<span class="authorspan linyuye0">其五</span>](http://sjtuguoxue.space/poem/02244) `2024-12-18`

　　梧桐道左。真觉须怜春则个。多少南柯。已付风烟不奈何。◎小词闲和。若与卿同花下坐。且话江沱。也话狸奴与绮罗。

## 卷四

### 🍨 [有赠](http://sjtuguoxue.space/poem/01411) `2024-06-29`

　　流萍带水自春分，小满沾襟相与论。语笑于今真在侧，芳华到底有余温。邀迎纸墨连心曲，拥别金城碎雨痕。垂首荧荧星落耳，叮铃浅唱总牵魂。

### 🍨 [水调歌头·赠小可](http://sjtuguoxue.space/poem/02219) `2024-08-21`

　　蝉倚木潇洒，云共水轻盈。凯旋门外，风物摇曳正亭亭。迎以杯盘把晤，结绕疮痂萦系，诉与一并听。廿载积霜雪，到底冷于冰。◎肩枕处，书楼外，晚阳晴。厮磨对镜，相映心事两澄明。蝉入深林行远，云与阑干告别，夕照抚孤城。暂向晦暝夜，偷落半天星。

### 🍨 [临江仙·酬长安新笺见赠](http://sjtuguoxue.space/poem/02233) `2024-12-05`

　　卿执临江仙子笔，词成句句清圆。写来心字一笺笺。相知何有幸，秋叶正翩跹。◎两处荧屏同话语，星眸点亮眉弯。于今夜路不孤单。小椰如有梦，应想到长安。

### 🍨 [金缕曲·回赠给萌萌](http://sjtuguoxue.space/poem/02238) `2024-12-12`

　　椰是含羞草。被萌萌，新词一碰，脸红心跳。总想及时都回赠，又被词穷困扰。“尽量在、今天写好。”惭愧世间多风雪，却只能“摸摸搓搓抱”。或者捏、小猫爪。◎阳光洒落于街道。趁萌萌，午餐饱饱，睡香香觉。编织聊天框线索，与《好东西》剧照。偶尔也，开怀大笑。以后跻身牌桌上，把那些、路障都推倒。搭一座，小城堡。

### 🍨 晚秋五首次迦陵韵

#### 🍨 [一](http://sjtuguoxue.space/poem/01446) `2024-12-01`

　　一轮秋月落新寒。薄露凝窗湿未干。岁到年终稍感旧，灯因夜静不言欢。锦笺锦字向谁写，银烛银河独自看。记得曾经春好处，蒲公英曲有人弹。

#### 🍨 [二](http://sjtuguoxue.space/poem/01447) `2024-12-01`

　　花开曾是最高枝。渐觉寒侵渐不支。此世迷途真曲折，一城歧路各参差。仍然置顶曾留影，已矣删除不寄辞。槛菊木樨分两处，于今霜降鬓如丝。

#### 🍨 [三](http://sjtuguoxue.space/poem/01448) `2024-12-01`

　　取次虹霓缀晚城。江枫低语夜深听。忆谁负手作雄气，笑我涂笺饰绮情？几树寒花摇有梦，一溪流水浅无名。楼林立在温柔处，照不眠人到五更。

#### 🍨 [四](http://sjtuguoxue.space/poem/01449) `2024-12-01`

　　晚世秋深又夕阳。「何劳荆棘始堪伤」。积灾积苦谁指鹿，靡室靡家休采桑。雾起寒江锁烟浦，云怜白鸟别河梁。迷途知返真儿戏，暂寄高城作故乡。

#### 🍨 [五](http://sjtuguoxue.space/poem/01450) `2024-12-01`

　　黄浦江流不语东。穿衣透骨北来风。沉云呼晓天犹黯，老树披霜灯浅红。两轨旅痕经岁瘦，一街诗思到今穷。写成唯与故人看，鸿雁归时半已空。
